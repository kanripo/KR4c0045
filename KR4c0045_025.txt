# -*- mode: mandoku-view; -*-
#+TITLE: 五百家注昌黎文集
#+DATE: 2015-08-24 23:47:24.002623
#+PROPERTY: ID KR4c0045
#+PROPERTY: BASEEDITION WYG    
#+PROPERTY: JUAN 卷二十五
<pb:KR4c0045_WYG_025-1a>¶
欽定四庫全書¶
　五百家注昌黎文集巻二十五¶
　　　　　　　　　　　　宋　魏仲舉　編¶
　　誌銘¶
　　　唐故登封縣尉盧殷墓誌¶
　　　　(一本無唐故樊曰孟郊有弔盧殷詩十首其/一云登封草木深登封道路㣲日月不與光)¶
　　　　(莓苔空生衣可憐無子翁蚍蜉緣病肌攣卧/歲時長漣漣但幽噫幽噫虎豹間此外相訪)¶
　　　　(稀至親唯有詩抱心死有歸河南韓先生後/君作因依磨一片嵌巖書千古光輝謂公此)¶
<pb:KR4c0045_WYG_025-1b>¶
　　　　(銘/也)¶
元和五年十月日范陽盧殷以故登封縣尉卒登封年¶
六十五君能為詩自少至老詩可錄傳者在紙凢千餘¶
篇無書不讀然止用以自資為詩與諌議大夫孟簡協¶
律孟郊監察御史馮宿好期相推挽(祝曰選或推或/挽○推他回切)卒¶
以病不能為官在登封盡冩所為詩投故宰相東都留¶
守鄭餘慶(孫曰元和三年六月以故/相鄭餘慶為東都留守)留守數以帛米周¶
其家書薦宰相宰相不能用竟飢寒死登封將死自為¶
<pb:KR4c0045_WYG_025-2a>¶
書告留守與河南尹(孫曰元和四年十二月以/戸部侍郎房式為河南尹)乞葬已¶
又為詩與常所來往河南令韓愈曰為我具棺留守尹¶
為具凡葬事韓愈與買棺又為作銘十一月某日葬嵩¶
山下鄭夫人墓中君始娶滎陽鄭氏後娶隴西李氏生¶
男輒死卒無子女一人學浮屠法不嫁為比丘尼云¶
　　　唐故興元少尹房君墓誌銘¶
　　　　(補注房君武也公嘗為其夫/人鄭氏作殯表今又誌其墓)¶
房故為官族稱世有人自太尉琯(孫曰琯字次/律河南人)以德行¶
<pb:KR4c0045_WYG_025-2b>¶
為相相𤣥宗肅宗(孫曰天寳十五年七月𤣥宗拜琯吏/部尚書同平章事至德二年五月罷)¶
(廣德元年/卒贈太尉)名聲益彰徹大行世號其門為太尉家宗族¶
子弟皆法象其賢公曽祖諱𤣥靜尚書膳部郎中厯資¶
簡涇隰四州刺史太尉之叔父也(孫曰𤣥靜父彦雲有/二子長曰𤣥基次曰)¶
(𤣥靜𤣥基子融天后朝正諫大/夫同鳳閣鸞臺平章事融子琯)祖諱肱為虢州司馬父¶
諱巒(一作/欒)都水使者皆名能守家法(名一/作多)公諱武字某¶
以明經厯官至興元少尹謹飭畏愼年七十三以其官¶
終㓜壯為良子弟老為賢父兄厯十二官處事無纎毫¶
<pb:KR4c0045_WYG_025-3a>¶
過差嘗以殿中侍御史副丹陽軍使其後為盩厔令(祝/曰)¶
(盩厔縣名屬鳳翔○盩張/流切音輈厔陟栗切音窒)施州刺史丹陽盩厔施州(一/無)¶
(上六/字)吏民至今思之娶滎陽鄭氏女(孫曰鄭/絳之女)生男六人¶
其長曰次卿次卿有大才不能俯仰順時年四十餘尚¶
守京兆興平尉然其友皆曰房氏有子也(樊曰次卿字/蜀客貞元七)¶
(年登第公詩有將歸贈孟東野/房蜀客其後又有祭蜀客文)次曰次公次膺次回次¶
衡次元始學而未仕女三人皆嫁為士人妻初公之在¶
施州夫人卒焉殯于江陵元和五年次卿與其羣弟奉¶
<pb:KR4c0045_WYG_025-3b>¶
公之喪自興元至堂殯于伊水之南六年正月次公奉¶
夫人之喪自江陵至遂以其月十四日合葬河南緱氏¶
之高龍原公母弟式自給事中為河南尹(韓曰元和四/年十二月以)¶
(户部貟外郎房/式為河南尹)孝友慈良盡費其財以奉公葬未葬之¶
一月詔以河南為御史中丞領宣州觀察使(孫曰元和/五年十二)¶
(月以式為宣/歙觀察使)將行(一作/往)召河南令韓愈泣謂曰吾兄之¶
葬於是而吾為尹於是吾以為得盡其道於吾兄也今¶
壓於上命不得視吾兄之棺入此土也豈非天耶子與¶
<pb:KR4c0045_WYG_025-4a>¶
吾兄兒次卿游我重知子凡吾兄之終事將子是託焉¶
愈既不獲辭既助其凡役事退又為銘云¶
有位有名有弟有子從先人葬是謂受祉¶
　　　唐故河南少尹李公墓誌銘¶
　　　　(韓曰李公素也据史李素/無傳惟李錡傳附見焉)¶
元和七年二月一日河南少尹隴西李公卒年五十八¶
斂之三月某甲子葬河南伊闕鳴臯山下前事之月其¶
子道敏哭再拜授使者公行狀以幣走京師乞銘于博¶
<pb:KR4c0045_WYG_025-4b>¶
士韓愈(孫曰元和七年二月公自職/方貟外郎左遷國子博士)曰少尹將以某月¶
日葬(一無/某字)宜有銘其不肖嗣道敏杖而執事不敢違次¶
不得跣以請愈曰公行應銘法子又禮葬(一無/葬字)敢不諾¶
而銘諸公諱素字某生七歲喪其父(孫曰上元三/年素父欒卒)貧不¶
能家母夫人提以歸教畜于外氏(于下一/有其字)以明經選主¶
虢之𢎞農簿又尉陜之芮城李丞相泌觀察陜虢以材¶
署運使從事(孫曰貞元元年七月以泌為陜/虢觀察水陸運使表素為從事)以課遷尉¶
京兆鄠(祝曰鄠京兆縣名左氏乃舎諸靈臺注在京/兆鄠縣孫曰鄠邑名古有扈國○鄠音戸)考¶
<pb:KR4c0045_WYG_025-5a>¶
滿以書判出其倫選主萬年簿而母夫人固在食其祿¶
母夫人卒三年改尉長安遷監察御史奏貶九卿一人¶
改詹事丞遷殿中侍御史由度支貟外郎(一本度支上/有屯田二字)¶
使侍郎(孫曰元和元年四月以兵部侍/郎李巽為度支鹽鐵轉運使)介特(一作/持非)不禮¶
其屬大夫士擅喜怒賞罰公獨入讓不受劉闢平上以¶
蜀賞髙崇文(孫曰九月闢誅十月以/崇文為西川節度使)尚書省與崇文幕¶
府(與一/作以)爭鹽井因革便不便命公使崇文崇文命幕府¶
唯公命從即其日事以䟽奏侍郎外稱其能竟坐前敢¶
<pb:KR4c0045_WYG_025-5b>¶
抗已衢州饑擇刺史侍郎曰莫如郎中李某遂刺衢州¶
至一月遷蘇州(孫曰時以杜兼為蘓州刺史兼曰李錡/且反必且奏族臣上因留為吏部郎中)¶
(而以素為/蘓州刺史)李錡前反(一有/權字)將之戌諸州者刺史至斂手¶
無與敵(孫曰二年十月鎭海節度使李錡反先是錡選/腹心五人為所部五州鎭將姚志安處蘇州李)¶
(深處常州趙惟忠處湖州丘自明處杭州髙肅/處睦州察刺史動静及將反各令殺其刺史)公至十¶
二日錡反公將左右與賊戰州門不勝賊呼入公端立¶
責以義皆斂兵立不逼錡命械致公軍將斬以徇及境¶
錡敗縛公脫械還走州(樊曰錡反素為志安所敗生致/于錡具桎梏釘于船舷未及京)¶
<pb:KR4c0045_WYG_025-6a>¶
(口十月潤州大將張子良/李奉仙等執錡素獲免)賊急卒(一作/竟平)不暇走死民抱¶
扶迎盡出天子使貴人持紫衣金魚以賜居三年州稱¶
治拜河南少尹行大尹事(樊曰六年三月以河南尹郄/士美為昭義軍節度使以素)¶
(為少尹行大尹事七年二月許/孟容自兵部侍郎代素為尹)吕氏子炅(古逈/切)棄其妻¶
著道士衣冠(著之/畧切)謝母曰當學仙王屋山去數月復出¶
間詣公公立之府門外使吏卒脫道士冠給冠帶送付¶
其母黜屬令二人以賊(一作/贓非)减民賦錢歲五十萬請緩¶
民輸期一月詔天下輸皆緩一月公一斷治不收聲事¶
<pb:KR4c0045_WYG_025-6b>¶
常出名上曽祖𢎞泰簡州刺史祖乾秀伊闕令父燮宣¶
州長史贈絳州刺史母夫人燉煌張氏(祝曰燉煌郡名/史記還至燉煌)¶
(○燉音屯/煌音皇)其舅叅(一作/泰)有大名君之配曰彭城劉氏夫¶
人夫人先卒其葬以夫人袝夫人曽祖曰子𤣥(孫曰子/𤣥名知)¶
(幾/)祖曰餗(孫曰餗/字鼎卿)皆有大名公之子男四人長曰道敏¶
舉進士其次曰道樞其次曰道本(一有其次/曰三字)道易皆好¶
學而文女一人嫁蘇之海鹽尉韋某(一作/韋潜)自簡州而下¶
皆葬鳴臯山下銘曰¶
<pb:KR4c0045_WYG_025-7a>¶
髙其上而坎其中以為公之宫奈何乎公¶
　　　唐故集賢院校理石君墓誌銘¶
　　　　(韓曰洪佐烏重𦙍于河陽公甞有詩及序送/之至是卒公祭以文又銘其墓○今本無唐)¶
　　　　(故集賢院/校理七字)¶
君諱洪字濬川其先姓烏石蘭九代祖猛(或作七/代非)始從¶
拓㧞氏入夏(祝曰廣韵引周書王秉王興並賜姓拓至/氏又有拓㧞氏初黄帝子昌意少子受封)¶
(北土黄帝以土德王北俗以土為拓謂后為㧞故以拓/跋為氏䟦亦一作㧞或說自云拓天而生抜地而長遂)¶
(以為氏後魏孝文太和二十年改為元氏夏/謂中夏也○拓音託䟦蒲撥切拓或作跖)居河南遂¶
<pb:KR4c0045_WYG_025-7b>¶
去烏蘭獨姓石氏(孫曰後魏孝文皇帝太和十八年遷/都洛陽二十年盡改複姓改烏石蘭)¶
(止為石氏以河南為望樊日後魏官氏志/烏石蘭氏改姓石氏有司空蘭陵公石猛)而官號大司¶
空後七世至行褒官至易州刺史於君為曽祖易州生¶
婺州金華令諱懐一卒葬洛陽北山金華生君之考諱¶
平為太子家令葬金華墓東而尚書水部郎劉復為之¶
銘君生七年喪其母(孫曰洪大厯六年/生十二年喪母)九年而喪其父¶
(孫曰大厯十/四年喪父)能力學行去黄州錄事叅軍(樊曰李翺薦/洪書云明經)¶
(出身曽任冀州糾曹今/云黄州恐傳冩之誤)則不仕而退處東都洛上十餘¶
<pb:KR4c0045_WYG_025-8a>¶
年行益修學益進交遊益附聲號聞四海(一作/方)故相國¶
鄭公餘慶留守東都(孫曰元和三年六月以/鄭餘慶為東都留守)上言洪可¶
付史筆李建拜御史(孫曰建字杓直元和三年十月髙/郢為御史大夫奏建為殿中侍御)¶
(史建舉/洪自代)崔周禎為補闕皆舉以讓宣歙池之使(孫曰元/和五年)¶
(七月以盧坦為/宣歙觀察使)與浙東使(孫曰元和三年正月以/薛苹為浙東觀察使)交牒¶
署君從事(從上一/有為字)河陽節度烏大夫重𦙍間以幣先走¶
君廬下(間一/作聞)故為河陽得(一作/所得)佐河陽軍(孫曰元和五/年四月以烏)¶
(重𦙍為河陽節度/使表洪為府叅謀)吏治民寛考功奏從事考君獨於天¶
<pb:KR4c0045_WYG_025-8b>¶
下為第一元和六年詔下河南徴拜京兆昭應尉校理¶
集賢御書明年六月甲午疾卒年四十二娶彭城劉氏¶
女故相國晏之兄孫(孫曰晏兄弟三人昱大理司/直暹杭州刺史㓜則晏也)生男¶
二人八歲曰壬四歲曰申女子二人顧言曰葬死所(孫/曰)¶
(謂止葬長安/不歸洛陽也)七月甲申葬萬年白鹿原既病謂其游韓¶
愈曰子以吾銘銘曰¶
生之艱成之又艱若有以為而止於斯¶
　　　唐故江西觀察使韋公墓誌銘¶
<pb:KR4c0045_WYG_025-9a>¶
　　　　(韓曰韋丹新史列之循吏傳皆取/公墓誌及杜牧所作遺愛碑為之)¶
公諱丹字某(孫曰字文明/京兆杜陵人)姓韋氏六世祖孝寛仕周有¶
功以公開號於鄖(祝曰孝寛名叔裕以字行仕周為大/司空封鄖國公左氏鄖人軍其郊○)¶
(鄖音云○一本/有號鄖公三字)鄖公之子孫世為大官(孫曰孝寛子津/位内史侍郎户)¶
(部侍郎判尚書事津子琨字𤣥理唐太子詹事封武/陽縣侯琨子㓜平岐州叅軍㓜平子抱貞梓州刺史)唯¶
公之父政卒雒縣丞贈虢州刺史(孫曰政為漢州雒縣/丞後贈右諫議大夫)¶
公既孤以甥孫從太師魯公真卿學(一有真卿/愛之四字)舉明經¶
第(一作/及第)選授硤州逺安令(硤侯/夾切)以讓其庻兄入紫閣山¶
<pb:KR4c0045_WYG_025-9b>¶
事從父熊通五經登科(一作登/明經科)厯校書郎咸陽尉佐邠¶
寧軍(孫曰貞元四年七月以張獻甫為/邠寧節度使獻甫表丹佐其府)自監察御史為¶
殿中侍御史徴拜太子舎人益有名遷起居郎吳少誠¶
襲許州(孫曰貞元五年八/月少誠圍許州)拜河陽行軍司馬未行少誠¶
死(孫曰元和四年十一月少誠/卒此時未死死字當作敗)改駕部貟外郎新羅國¶
君死公以司封郎中兼御史中丞紫衣金魚往弔立其¶
嗣(孫曰貞元十六年四月新羅王敬則卒冊命/其孫俊邕為開府儀同三司太尉新羅王)故事使¶
外國者常賜州縣官十貟使以名上以便其私號私覿¶
<pb:KR4c0045_WYG_025-10a>¶
官公將行曰吾天子吏使海外國不足於資宜上請安¶
有賣官以受錢耶即具疏所以上以命有司(上以字下/或有為賢)¶
(二/字)與其費至鄆州(鄆音/運)㑹新羅告所當立君死(孫曰丹/至鄆州)¶
(聞俊邕卒國人立/其子重熈詔丹還)拜容州刺史容管經畧招討使(孫曰/貞元)¶
(十七年/除容管)始城容州周十三里置屯田二十四所化大行¶
詔加大中大夫順宗嗣位拜河南少尹(孫曰貞元二十/一年正月德宗)¶
(崩順宗即位五月/以丹為河南少尹)行未至拜鄭滑行軍司馬(孫曰以丹/為義成節)¶
(度使李素/行軍司馬)始至襄陽詔拜諫議大夫(孫曰丹自容至襄/陽拜右諌議大夫)¶
<pb:KR4c0045_WYG_025-10b>¶
既至日言事(一作日/言軍事)不阿權臣謇然有直名遂號為才¶
臣劉闢反圍梓州詔以公為東川節度使御史大夫(樊/曰)¶
(八月西川節度使韋臯卒度支副使劉闢自為留後九/月徴闢為給事中不受詔議者欲釋不問丹上疏以為)¶
(今釋闢不誅則朝廷可指臂而使者唯兩京止耳此外/誰不為叛上善其言以丹為東川節度使兼御史大夫)¶
(代李/康)公行至漢中上䟽言梓州在圍間守方盡力不可¶
易將徴還入議蜀事劉闢去梓州因以梓州讓髙崇文¶
(孫曰元和元年正月以左行營節度使髙崇文討闢三/月丹至漢中表言崇文客軍逺鬬無所資若與梓州綴)¶
(其士心必能有功四月以崇文/為東川節度使副使知節度事)拜晉慈隰等州觀察防¶
<pb:KR4c0045_WYG_025-11a>¶
禦使(孫曰是月以丹為晉/慈隰三州觀察使)自扶風縣男進封武陽郡開¶
國公食邑二千戸將行上言臣所治三州非要害地不¶
足張職為國家費不如屬之河東便(一本有上以/為忠四字)一歲¶
拜洪州刺史江南西道觀察使以晉慈隰屬河東(孫曰/元和)¶
(二年正月以宰相杜黄裳為河中晉絳慈隰節度使是/日以丹為江西觀察使○一本作以晉慈隰地屬之河)¶
(東/)公既至則計口受俸錢委其餘於官罷八州無事之¶
食者(孫曰洪江饒䖍/吉信撫袁八州)以聚其財始教人為瓦屋取材於¶
山召陶工教人陶聚材瓦於場度其費以為估不取贏¶
<pb:KR4c0045_WYG_025-11b>¶
利凡取材瓦於官業定而受其償(一作/賞)從令者免其賦¶
之半逃未復者官與為之(孫曰始民不知屋草茨竹椽/乆燥則戞而焚之丹聚工教)¶
(為陶聚材於場人能為屋/者受材瓦于官免半賦)貧不能者禆之財(禆一/作卑)載食¶
與漿親往勸之為瓦屋萬三千七百為重屋四千七百¶
(樊曰杜牧作丹遺愛碑云為/瓦屋四千間樓四千二百間)民無火憂暑濕則乘其髙¶
别命置南北市營諸軍(孫曰置南北市/為營以舎諸軍)歲旱種不入土¶
募人就功厚與之直而給其食業成人不病饑為長衢¶
南北夾兩營東西七里人去渫汙(祝曰易井渫不食注/不停汚之謂渫渫息)¶
<pb:KR4c0045_WYG_025-12a>¶
(列切介甫/本渫作溝)氣益蘇復作南昌縣徙廐于髙地因其廢倉¶
大屋馬以不連死(一作焉以/為連廐)明年築堤扞江長十二里¶
䟽為斗門以走潦水公去位之明年江水平堤(孫曰丹/派湖入)¶
(江節以斗門以走暴漲築堤捍江髙五尺長十/二里堤成明年江與堤平○一本有既退二字)老㓜泣¶
而思曰無此堤吾屍其流入海矣灌陂塘五百九十八¶
得田萬二千頃(樊曰杜牧作丹遺愛碑云築堤五尺/長十二里鑿六百陂塘灌田一萬頃)凡¶
為民去害興利若嗜欲居三年於江西八州無遺便其¶
大如是其細可略也(一無/也字)卒有違令當死者公不果於¶
<pb:KR4c0045_WYG_025-12b>¶
誅杖而遣之去上書告公所為不法者若干條(一無/者字)朝¶
廷方勇於治且以為公名才能臣治功聞天下不辨則¶
受垢詔罷官留江西待辨使未至月餘公以疾薨使至¶
辨凡卒所告事若干條皆無絲毫實詔笞卒百流嶺南¶
公能益明春秋五十八薨於元和五年八月六日公好¶
施與家無剰財自校書郎至為觀察使擁吏卒前走七¶
州刺史(孫曰洪州丹所/自治故餘七州)與賔客處(一有如布/衣時四字)自持卑不¶
易(卑下或/有一字)娶清河崔氏故支江令諷之女某官某之孫¶
<pb:KR4c0045_WYG_025-13a>¶
有子曰寘年十五明經及第嗣其家業後夫人蘭陵蕭¶
氏中書令華之孫殿中侍御恒之女(孫曰華/嵩之子)皆先公終¶
有女一人凡公男若干人(樊曰杜牧作遺愛碑云有子/三人寘宙岫宙咸通中檢校)¶
(尚書左僕射同平章事充嶺南節度岫終福建觀察使/寘無聞唐史世系表則著寘宙審而遺岫審大理評事)¶
明年七月壬寅從葬萬年縣(一無/縣字)少陵原將葬其從事¶
東平吕宗禮(孫曰宗禮即吕恭/字敬叔温之弟)與其子寘謀曰我公宜¶
得銘得銘不朽矣(一云我公宜得直而不華/者銘傳於後固不朽矣)寘來請銘¶
銘曰¶
<pb:KR4c0045_WYG_025-13b>¶
武陽受業始於太師(補注太師/即顔真卿)以官讓兄自待不疑勤¶
於紫閣取益以卑可謂有源卒用無疵慊慊為人(慊音/歉)¶
矯矯為官爰及江西功德具完名聲之下獨處為難辨¶
而益明仇者所歎(音/灘)碑于墓前維昭美故納銘墓中以¶
識公墓(識式/志切)¶
　　　唐故河南府王屋縣尉畢君墓誌銘¶
畢氏出東平(孫曰畢氏本畢公髙之後/其後世為東平湏昌人)厯漢魏晉(孫曰/晉有)¶
(畢諶為中書郎諶子卓字/茂世大興末為吏部郎)宋齊梁陳士大夫不絶(孫曰/北史)¶
<pb:KR4c0045_WYG_025-14a>¶
(畢敬衆子元賓父子相繼為兖州刺史元賔六子祖杇/祖髦祖歸祖旋祖榮祖暉祖歸子義暢祖榮子義允義)¶
(允子僧要祖暉/子義勰義雲)入國朝有為司衛少卿貝邢廬許州刺¶
史者曰憬(孫曰憬河南偃師人/武后時為司衛少卿)憬之子構(孫曰構字隆/澤○一本構)¶
(作/稱)累官至吏部尚書卒贈黄門監是為景公(孫曰構少/舉進士開)¶
(元二年卒樊曰按新史畢景公自吏部尚書徙廣州都/督明皇立授河南尹進戸部尚書遽改太子詹事卒贈)¶
(黄門監謚曰景而此云累官/至戸部尚書卒豈其字誤耶)景公生抗(一作/炕)為廣平太¶
守抗安祿山城䧟覆其宗贈戸部尚書尚書生坰家破¶
時坰始生四歲與其弟増以俱小漏名籍得不誅為賞¶
<pb:KR4c0045_WYG_025-14b>¶
口賊中寳應二年河北平(孫曰是歲七/月改為廣德)宗人宏以家財¶
贖出之求増不得増長為河北從事兼官至御史中丞¶
坰既至長安宏養於家教讀書明經第宏死坰益壯始¶
自别為畢氏厯尉臨渙安邑王屋年六十一以元和六¶
年二月二日卒於官初罷臨渙徐州節度張建封慕廣¶
平之節死(一作/死節)聞君篤行能官請相見署諸從事攝符¶
離令四年及尉王屋徐之從事有為河南尹者(樊曰元/和六年)¶
(以杜兼為河南少尹半歲拜大/尹兼嘗佐徐泗軍與坰同僚)聞君當來喜謂人曰河¶
<pb:KR4c0045_WYG_025-15a>¶
南庫歲入錢(一作歲/出入錢)以千計者五六十萬湏謹廉吏今¶
畢侯來吾濟矣繼數尹(孫曰杜兼卒房式郄士美/相繼尹河南坰任職如故)諸署¶
於府者(諸一/作請)無不變而畢侯固如初竟以其職死君睦¶
親善事過客未嘗問有無既卒家無一錢凡棺與葬事¶
(葬一/作墓)皆同官與相識者事之娶清河張氏女生男四人¶
曰鎬鉟銶銳(鎬胡道切鉟匹/眉切銶音求)女子三人其長學浮屠法¶
為比丘尼其季二人未嫁以其月二十五日從葬偃師¶
之土婁銘曰¶
<pb:KR4c0045_WYG_025-15b>¶
上古愛民為官求人茍可以任位加其身其後喜權人¶
自求官退而緩者身後人先故廣平死節而子不荷其¶
澤王屋謹廉而神不福其謙嗚呼天與人茍無傷其穴¶
與墳¶
　　　唐故試大理評事胡君墓銘¶
　　　　(補注胡君/名明允)¶
胡之氏别於陳(孫曰周武王封胡公滿/於陳其支子自稱胡氏)明允先河東人¶
(孫曰河中/河東人)世勤固載厥身籍文譜進連倫(集注明允之/父瑱伯父玖)¶
<pb:KR4c0045_WYG_025-16a>¶
(皆登/第)惟明允加武資力牛虎柔不持吏夏陽有施為(樊/曰)¶
(夏陽同/州屬邑)去平陽民思悲(樊曰平陽/晉州郡名)河東土河陸原宜茲¶
人肖後昆五十七不足年孤兒啼死下官母弟証秩大¶
夫(孫曰証字啓中貞元元年登第○証音政韓曰一本/作秋大夫非是以証傳考之証未嘗為刑曹而嘗遷)¶
(左諫議大夫於/元和八年也)石君遺哭泣書友韓愈司馬徒(韓曰公/時為行)¶
(軍司馬從裴度平蔡故云司馬徒或謂公是時為太史/司馬徒謂司馬遷父子耳以誌無年月日故二說不同)¶
作後銘系序初¶
　　　唐故襄陽盧丞墓誌銘¶
<pb:KR4c0045_WYG_025-16b>¶
范陽盧君行簡將葬其父母乞銘於職方貟外郎韓愈¶
(孫曰元和六年秋召/公為職方貟外郎)曰吾先世(一作/五)世載族姓書(孫曰/盧植)¶
(字子幹涿郡涿人後漢北中郎將子毓字子家魏司空/容城侯毓子挺字子笏泰山太守珽子志字子道軍諮)¶
(祭酒志子諶字子諒司空從事中郎諶子偃慕容氏營/丘太守偃子邈范陽太守邈子𤣥字子真後魏中侍郎)¶
(𤣥子伯源字湯烏秘書監伯源子道將字祖/業燕郡太守道將子懐仁字子友𢎞農太守)吾胄於拓¶
拔氏之𢎞農守守後四代吾祖也(孫曰懐仁子彦卿東/宫學士彦卿孫璬)¶
為沂州錄事叅軍五世而吾父也為襄陽丞始吾父自¶
曹之南華尉厯萬年縣尉至襄陽丞以材任煩能持廉¶
<pb:KR4c0045_WYG_025-17a>¶
名去襄陽則署鹽鐵府職出入十五年常最其列貞元¶
十三年終其家年六十七殯河南河陰縣吾母燉煌張¶
氏也王父瓘為兖之金鄉令(之一/作川)先君殁十三年而夫¶
人終年七十三從殯河陰生子男三人居簡金吾兵曹¶
行簡則吾其次也大理主簿佐江西軍(孫曰佐江西觀/察使崔艽幕府)¶
其㓜可乆女子嫁浮梁尉崔叔寳將以今年十月自河¶
陰啟葬於汝之臨汝縣臨汝原吾曰陰陽星厯近世儒¶
莫學獨行簡以其力餘學能名一世舎而從事於人以¶
<pb:KR4c0045_WYG_025-17b>¶
財稱葬其父母乞銘以圖長存是真能子矣可銘也遂¶
以銘𢎞農諱懐仁沂州諱璬(音/皎)襄陽諱某今年實元和¶
六年¶
　　　唐故河中府法曹張君墓碣銘¶
有女奴抱嬰兒來致其主夫人之語曰妾張圓之妻劉¶
氏也妾夫常語妾云吾常獲私於夫子且曰夫子天下¶
之名能文辭者凡所言必傳世行後今妾不幸夫遇盗¶
死途中(集注李肇國史補云張圓佐韓𢎞舊史𢎞初秉/節事無大小委之後乃奏貶圓多怨言及量移)¶
<pb:KR4c0045_WYG_025-18a>¶
(誘至汴州極歡而遣之行次八角店白日殺之收其財/賂而還然此誌但云遇盗死途中未嘗略及貶謫之意)¶
(國史補恐/未必可信)將以日月葬妾重哀其生志不就恐死遂沈¶
泯敢以其稚子汴兒見先生賜之銘(一作稚子見幸賜/之銘一作將賜之)¶
(銘/)是其死不為辱而名永長存所以覆葢其遺𦙍若子¶
若孫且死萬一能有知將不悼其不幸於土中矣又曰¶
妾夫在嶺南時嘗疾病泣語曰吾志非不如古人吾才¶
豈不如今人而至於是而死於是耶若爾吾哀必求夫¶
子銘是爾與吾不朽也愈既哭弔即辭遂敘次其族世¶
<pb:KR4c0045_WYG_025-18b>¶
名字事終始而銘曰¶
君字直之祖讙父孝新皆為官汴宋間君嘗讀書為文¶
詞有氣有吏才嘗感激欲自奮㧞樹功名以見世初舉¶
進士再不第因去事宣武軍節度使得官至監察御史¶
坐事貶嶺南再遷至河中府法曹叅軍攝虞鄉令有能¶
名進攝河東令又有名遂署河東從事絳州闕刺史攝¶
絳州事能聞朝廷元和四年秋(一有東/方二字)有事適東方既¶
還八月壬辰死于汴城西雙丘年四十有七明年二月¶
<pb:KR4c0045_WYG_025-19a>¶
庚午(韓曰按朔厯二月無庚午/若曰庚午則正月晦也)葬于河南偃師妻彭城¶
人世衣冠祖好順泗州刺史父泳卒蘄州别駕女四人¶
男一人嬰兒汴也是為銘¶
　　　唐故太原府叅軍苗君墓誌銘¶
君諱蕃字陳師(孫曰漢有陳蕃/故蕃字陳師)其先楚之族大夫亡晉¶
而邑於苗世遂以苗命氏(孫曰楚若敖熊儀生子曰鬬/伯比伯比生子良子良生越)¶
(椒字伯棼以罪誅其子賁皇/奔晉晉邑之苗後以為氏)其後有守上黨者惠於民¶
卒遂家壺闗(祝曰壺闗縣/名屬潞州)曽大父延嗣(孫曰延嗣父襲/䕫髙蹈不仕贈)¶
<pb:KR4c0045_WYG_025-19b>¶
(禮部/尚書)中書舎人大父含液(孫曰延嗣二子含澤含液含/澤開元十年含液八年皆登)¶
(第/)舉進士第官卒河南法曹父頴揚州錄事叅軍君少¶
喪父受業母夫人舉進士第(韓曰貞元十一/年登進士第)佐江西使¶
有勞三年使卒(孫曰貞元十一年八月以路寰為江西/觀察使蕃佐其府十三年九月寰卒)¶
後辟不肯留(孫曰後使李/巽辟蕃蕃辭)獨䕶其喪葬河南選補太原¶
㕘軍(孫曰河東節度/嚴綬表佐其府)假使職獄平貨滋息吏斂手不敢¶
為非年四十有二元和二年六月辛已暴病卒其妻清¶
河張氏以其年十二月丙寅(韓曰以厯推之丙/寅為其月十九日)葬君於¶
<pb:KR4c0045_WYG_025-20a>¶
洛陽平陰之原男三人執規執矩必復其季生君卒之¶
三月君同生昆弟姊凡三人皆先死四室之孤男女凡¶
二十人皆㓜遺資無十金(嚴曰漢以前以鎰名金漢以/後以斤名金鎰者二十四兩)¶
(斤者十六兩諸史傳中或言百金或言萬/金皆以一斤為一金十金者十斤金也)無田無家以¶
為歸無族親朋友以為依也天將以是安施耶(樊曰按/世系表)¶
(苗襲䕫生延嗣延嗣生含液含液生頴頴生蕃蕃生著/著生愔惲恪愔生台符惲生廷乂又按登科記愔長慶)¶
(二年惲大和五年恪八年台符大中八年廷乂乾符三/年皆相踵登第然有可疑者世系表以愔惲恪為蕃之)¶
(孫誌謂蕃卒於元和二年男女皆㓜自元和二年至長/慶二年甫十五年豈遂有孫登第耶然則世系表蕃之)¶
<pb:KR4c0045_WYG_025-20b>¶
(下所謂著者誤矣疑愔惲恪即蕃之子而執規執矩必/復者蕃死時㓜而未名特其小字云爾其後遂名愔惲)¶
(恪也嗚呼蕃死時其困如此其後子/孫之盛則如此此為善者可無怠矣)銘曰¶
有行以為本有文以為華恭以事其職而勤以嗣其家¶
位卑而無年吁其奈何¶
　¶
　¶
　¶
　五百家注昌黎文集巻二十五¶
