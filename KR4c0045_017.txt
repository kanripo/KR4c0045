# -*- mode: mandoku-view; -*-
#+TITLE: 五百家注昌黎文集
#+DATE: 2015-08-24 23:47:23.859575
#+PROPERTY: ID KR4c0045
#+PROPERTY: BASEEDITION WYG    
#+PROPERTY: JUAN 卷十七
<pb:KR4c0045_WYG_017-1a>¶
欽定四庫全書¶
　五百家注昌黎文集巻十七¶
　　　　　　　　　　　　宋　魏仲舉　編¶
　　書¶
　　　上張建封僕射書¶
　　　　(集注建封字本立兖州人貞元四年為徐州/刺史徐泗濠節度使十二年加檢校右僕射)¶
　　　　(公以十五年二月脱汴州之亂依建封于徐/秋建封辟為節度推官至是供職書意以晨)¶
　　　　(入夜歸為不可其不諂/於富貴之人可知也)¶
<pb:KR4c0045_WYG_017-1b>¶
九月一日(嚴曰退之以貞元十五年二月從董晉之喪/自汴之洛聞汴之亂遂來彭城依張建封至)¶
(秋欲辭去建封奏為節度推官因留幕中受命之明日/見院中事目有晨入夜歸一件以為不便乃於九月一)¶
(日上書/言之)愈再拜受牒之明日(節度推/官牒)在使院中有小吏¶
持院中故事節目十餘事來示愈其中不可者有自九¶
月至明年二月之終皆晨入夜歸非有疾病事故輒不¶
許出當時以初受命不敢言古人有言曰人各有能有¶
不能(孫曰定五年左氏/王孫由于之言)若此者非愈之所能也抑而行¶
之必發狂疾上無以承事于公望其將所以報德者(望/一)¶
<pb:KR4c0045_WYG_017-2a>¶
(作/忘)下無以自立喪失其所以為心夫如是則安得而不¶
言凡執事之擇於愈者非為其能晨入夜歸也必將有¶
以取之茍有以取之雖不晨入而夜歸其所取者猶在¶
也(趙本云亦/猶在也)下之事上不一其事上之使下不一其事¶
量力而任之度才而處之其所不能不強使為是故為¶
下者不獲罪於上為上者不得怨於下矣孟子有云(按/孟)¶
(子云今天下地醜德齊莫能/相尚即所謂無大相過也)今之諸侯無大相過者以¶
其皆好臣其所教(一作/命)而不好臣其所以受教(一作受/命一無)¶
<pb:KR4c0045_WYG_017-2b>¶
(以/字)今之時與孟子之時又加遠矣皆好其聞命而奔走¶
者不好其直已而行道者聞命而奔走者好利者也直¶
已而行道者好義者也未有好利而愛其君者未有好¶
義而忘其君者(一無/其字)今之王公大人惟執事可以聞此¶
言惟愈於執事也可以言此事(趙云可以言此言/一本可以此言進)愈之¶
蒙幸於執事(一無/之字)其所從舊矣若寛假之使不失其性¶
加待之使足以為名寅而入盡晨而退申而入終酉而¶
退率以為常亦不廢事天下之人聞執事之於愈如是¶
<pb:KR4c0045_WYG_017-3a>¶
也必皆曰執事之好士也如此(好一/作待)執事之待士以禮¶
也如此執事之使人不枉其性而能有容也如此執事¶
之欲成人之名也如此執事之厚於故舊也如此又將¶
曰韓愈之識其所依歸也如此韓愈之不諂屈於富貴¶
之人也如此韓愈之賢能使其主待之以禮也如此(一/無)¶
(賢/字)茍如此則死於執事之門無悔也若使隨行而入逐¶
隊而趨言不敢盡其誠道有所屈於已天下之人聞執¶
事之於愈如此皆曰執事之用韓愈哀其窮收之而巳¶
<pb:KR4c0045_WYG_017-3b>¶
耳韓愈之事執事不以道利之而已耳茍如是雖日受¶
千金之賜一歲九遷其官(孫曰任昉代范雲謝表云千/秋之一日九遷荀爽之十旬)¶
(遠至方之㣲/臣未為速達)感恩則有之矣將以稱於天下曰知已則¶
未也(一本重有/知已二字)伏惟哀其所不足矜其愚不録其罪察¶
其辭而垂仁採納焉愈恐懼再拜¶
　　　荅胡直均書¶
　　　　(樊曰直均求謁於公望其稱薦為科第計其/後直均竟登貞元十九年第此公書所謂時)¶
　　　　(或道之之力也李肇國史補云文公引致後/輩為求科第多有投書請益者人謂韓門弟)¶
<pb:KR4c0045_WYG_017-4a>¶
　　　　(子/云)¶
愈頓首胡生秀才足下雨不止薪芻價益高生遠客懷¶
道守義非其人不交得無病乎斯須不展(斯須一/作傾渇)思想¶
無已愈不善自謀口多而食寡然猶月有所入以愈之¶
不足知生之窮也至於是而不悔非信道篤者(一作篤/行者)¶
其誰能之所示千百言略不及此而以不屢相見為憂¶
謝相知為急謀道不謀食樂以忘憂者生之謂矣顧無以¶
當之(當一/作荅)如何夫别是非分賢與不肖公卿貴位者之¶
<pb:KR4c0045_WYG_017-4b>¶
任也愈不敢有意於是如生之徒於我厚者知其賢時¶
或道之於生未有所益也(趙本所/字作乃)不知者乃用是為謗¶
不敢自愛懼生之無益而有傷也如之何若曰彼有所¶
合吾不利其求(一有不/得二字)則庶可矣生又離鄉邑去親愛¶
甘辛苦而不厭者本非為是也如之何愈之於生既不¶
變矣戒生無以示愈者語於人(語上一/有謂字)用息不知者之¶
謗生慎從之講禮釋友二篇比舊尤嘉(一作此/書尤嘉)志深而¶
喻切因事以陳辭古之作者正如是爾愈頓首¶
<pb:KR4c0045_WYG_017-5a>¶
　　　上于襄陽書¶
　　　　(孫曰于頔字允元貞元十四年九月/以工部尚書為山南東道節度使)¶
七月三日(嚴曰書稱守國子四門博/士當在貞元十八年秋也)將仕郎守國子四¶
門博士韓愈謹奉書尚書閤下夫士之能享大名顯當¶
世者莫不有先進之士(進一/作達)負天下之望者為之前焉¶
士之能垂休光照後世者亦莫不有後進之士負天下¶
之望者為之後焉莫為之前雖美而不彰莫為之後雖¶
盛而不傳是二人者未始不相須也然而千百載乃一¶
<pb:KR4c0045_WYG_017-5b>¶
相遇焉豈上之人無可援下之人無可推歟(祝曰援推/引進也禮)¶
(記上弗援下弗推○/援音爰推它回切)何其相須之殷而相遇之疎也其故¶
在下之人負其能不肯諂其上上之人負其位不肯顧¶
其下故高材多戚戚之窮盛位無赫赫之光是二人者¶
之所為皆過也未嘗干之不可謂上無其人未嘗求之¶
不可謂下無其人愈之誦此言久矣而未嘗敢以聞於¶
人側聞閤下抱不世之材(抱一/作苞)特立而獨行道方而事¶
實巻舒不隨乎時文武惟其所用豈愈所謂其人哉抑¶
<pb:KR4c0045_WYG_017-6a>¶
未聞後進之士有遇知於左右獲禮於門下者豈求之¶
而未得耶(一無/而字)其志存乎立功(其一/作將)而事專乎報主雖遇¶
其人而未暇禮邪(一無/而字)何其宜聞而久不聞也愈雖不¶
才其自處不敢後於恒人閤下將求之而未得歟古人¶
有言請自隗始(孫曰史記燕昭王謂郭隗曰誠得賢士/與共國孤之願也先生視可者得身事)¶
(之隗曰王欲致士先從隗始況賢於隗者豈遠千里哉/樊曰戰國策燕昭王謂郭隗曰欲得賢士與共國以雪)¶
(先王之恥對曰誠欲致士先從隗始王築宫/而師之樂毅鄒衍劇辛皆往焉○隗五賄切)愈今者惟¶
朝夕芻米僕賃之資是急不過費閤下一朝之享而足¶
<pb:KR4c0045_WYG_017-6b>¶
也(享一/作宴)如曰吾志存乎立功而事專乎報主(一無/而字)雖遇¶
其人未暇禮焉則非愈之所敢知也(一無之/所二字)世之齪齪¶
者既不足以語之(以一/作與)磊落竒偉之人(磊魯/猥切)又不能聽¶
焉則信乎命之窮也謹獻舊所為文一十八首如賜觀¶
覽亦足以知其志之所存愈恐懼再拜¶
　　　與崔羣書¶
　　　　(韓曰羣字敦詩清河人貞元八年中進士第/時羣為宣州判官而公為國子四門博士洪)¶
　　　　(曰劉禹錫云韓十八太輕薄謂李卄八程曰/某與崔大羣同年往還直是聰明過人李曰)¶
<pb:KR4c0045_WYG_017-7a>¶
　　　　(何處過人韓曰往還二十餘年不曽説著文/章豈不是聰明過人也按此書稱羣不容口)¶
　　　　(恐未必盡然盖禹錫晚與/公不相協溢惡之言爾)¶
自足下離東都(孫曰公時/在徐州幕)凡兩度枉問㝷承已達宣州¶
主人仁賢同列皆君子(孫曰貞元十二年八月以崔衍/為宣歙觀察使羣與李博俱在)¶
(幕府公送楊儀之序亦云當今藩翰之賓客惟宣/州多賢與之遊者二人焉隴西李博清河崔羣)雖抱¶
覊旅之念亦且可以度日無入而不自得樂天知命者¶
固前修之所以禦外物者也況足下度越此等百千輩¶
豈以出處近遠累其靈臺邪(孫曰莊子靈臺者/有持靈臺謂心也)宣州雖¶
<pb:KR4c0045_WYG_017-7b>¶
稱清凉高爽然皆大江之南風土不並以北將息之道¶
當先理其心心閒無事然後外患不入風氣所宜可以¶
審備小小者亦當自不至矣足下之賢雖在窮約猶能¶
不改其樂況地至近官榮禄厚親愛盡在左右者耶(一/無)¶
(者/字)所以如此云云者以為足下賢者宜在上位託於幕¶
府則不為得其所(一無/其字)是以及之乃相親重之道耳非¶
所以待足下也僕自少至今從事於往還朋友間一十¶
七年矣(嚴曰此書最後言僕無以自全活者從一官於/此轉困窮甚盖在貞元十八年守國子四門博)¶
<pb:KR4c0045_WYG_017-8a>¶
(士時也退之貞元二年與/羣往還至是盖十七年矣)日月不為不久所與交往相¶
識者(一無所/與二字)千百人非不多其相與如骨肉兄弟者亦¶
且不少或以事同或以藝取或慕其一善或以其久故¶
或初不甚知而與之已密其後無大惡因而不復決捨¶
或其人雖不皆入於善而於巳巳厚雖欲悔之亦不可¶
(一無/亦字)凡諸淺者固不足道深者止如此至於心所仰服¶
(一作/伏)考之言行而無瑕尤窺之閫奥而不見畛域(畛音/軫)¶
明白淳粹輝光日新者惟吾崔君一人僕愚陋無所知¶
<pb:KR4c0045_WYG_017-8b>¶
曉然聖人之書無所不讀其精麤巨細出入明晦雖不¶
盡識抑不可謂不渉其流者也以此而推之以此而度¶
之誠知足下出羣拔萃無謂僕何從而得之也(何從一/作從何)¶
與足下情義寧須言而後自明耶所以言者懼足下以¶
為吾所與深者多(一無/以字)不致白黑於胷中耳(致一/作置)既謂¶
能粗知足下而復懼足下之不我知亦過也比有人説¶
足下誠盡善盡美抑猶有可疑者僕謂之曰何疑疑者¶
曰君子當有所好惡(好惡一/作法)好惡不可不明如清河者¶
<pb:KR4c0045_WYG_017-9a>¶
人無賢愚無所不説其善服其為人以是而疑之耳僕¶
應之曰鳯凰芝草賢愚皆以為美瑞青天白日奴𨽻亦¶
知其清明譬之於食物至於遐方異味則有嗜者有不¶
嗜者(不嗜上一/無有字)至於稻也粱也膾也炙也(炙之/夜切)豈聞有¶
不嗜者哉疑者乃解解不解於吾崔君無所損益也自¶
古賢者少不肖者多自省事以來又見賢者&KR0106;不遇不¶
賢者比肩青紫賢者&KR0106;無以自存不賢者志滿氣得賢¶
者雖得卑位則旋而死不賢者或至眉夀不知造物者¶
<pb:KR4c0045_WYG_017-9b>¶
竟如何(一作意/竟如何)無乃所好惡與人異心哉又不知無乃¶
都不省記任其死生夀夭耶未可知也人固有薄卿相¶
之官千乗之位而甘陋巷菜羮者同是人也猶有好惡¶
如此之異者況天之與人當必異其所好惡無疑也合¶
於天而乖於人何害況又時有兼得者邪崔君無怠崔¶
君無怠(樊曰自太史公作伯夷列傳因論顔夭蹠夀且/曰天道是耶非耶公至是求其説而不得從而)¶
(為之辭曰天與人必異其好惡無疑然終之曰崔君無/怠則亦勉其在已者而已此子厚天説所以歸之於仁)¶
(義之/意也)僕無以自全活者從一官於此(見題/注)轉困窮甚思¶
<pb:KR4c0045_WYG_017-10a>¶
自放於伊潁之上(韓曰伊山名潁水名嚴曰伊潁二水/名伊水出虢州盧氏縣熊耳山潁水)¶
(舊云出潁川陽城縣西北少室/山陽城縣今省入河南登封)當亦終得之近者尤衰¶
憊(憊蒲/拜切)左車第二牙(孫曰僖五年左氏輔車相依唇亡/齒寒注云車謂車牙也嚴曰車齒)¶
(本所着骨也退之是時年方三十六齒落眼昏鬢髪皆/白可謂早衰矣嘗有齒落詩去年落一牙盖此年作也)¶
無故動揺脱去目視昏花㝷常間便不分人顔色兩鬢¶
半白頭髪五分亦白其鬚亦有一莖兩莖白者僕家不¶
幸諸父諸兄皆康彊早世如僕者又可以圖於久長哉¶
以此忽忽思與足下相見一道其懷小兒女子滿前不¶
<pb:KR4c0045_WYG_017-10b>¶
能顧(一作小兒滿前不/能顧滿字一作眼)念足下何由得歸北來僕不樂¶
江南(孫曰公嘗/家宣城)官滿便終老嵩下(一有/山字)足下可相就僕¶
不可去矣珍重自愛慎飲食少思慮惟此之望愈再拜¶
　　　與陳京給事書¶
　　　　(樊曰京字慶復大厯元年中進士第貞元十/七年京以考功員外郎公以四門博士皆議)¶
　　　　(褅袷十九年/京遷給事中)¶
愈再拜愈之獲見於閤下有年矣始者亦嘗辱一言之¶
譽貧賤也衣食於奔走不得朝夕繼見其後閤下位益¶
<pb:KR4c0045_WYG_017-11a>¶
尊伺候於門墻者日益進夫位益尊則賤者日隔伺候¶
於門墻者日益進則愛博而情不專愈也道不加修而¶
文日益有名夫道不加修則賢者不與文日益有名則¶
同進者忌始之以日隔之䟽加之不專之望(專一/作辱)以不¶
與者之心而聽忌者之説由是閤下之庭無愈之跡矣¶
去年春亦嘗一進謁於左右矣溫乎其容若加其新也¶
(一有/矣字)屬乎其言若憫其窮也(一有/矣字)退而喜也以告於人¶
(以一/作知)其後如東京取妻子(嚴曰謂為四門博士/謁告還洛之時也)又不得¶
<pb:KR4c0045_WYG_017-11b>¶
朝夕繼見及其還也亦嘗一進謁於左右矣邈乎其容¶
其若不察其愚也悄乎其言其若不接其情也(一作於/情也)¶
退而懼也不敢復進今則釋然悟飜然悔曰其邈也乃¶
所以怒其來之不繼也其悄也乃所以示其意也不敏¶
之誅無所逃避不敢遂進輒自疏其所以并獻近所為文¶
(一無/文字)復志賦以下十首為一巻巻有標軸送孟郊序一¶
首(孫曰郊時/為溧陽尉)生紙寫(補注邵氏聞見録云唐人有生紙/有熟紙熟紙所謂妍妙輝光者其)¶
(法不一生紙非有喪故不用退之云送孟郊序用生紙/急於自解不暇擇耳今人少有知者○生字今本作乏)¶
<pb:KR4c0045_WYG_017-12a>¶
不加裝飾皆有揩注字處急於自解而謝不能俟更寫¶
閤下取其意而略其禮(意一/作言)可也愈恐懼再拜¶
　　　荅馮宿書¶
　　　　(孫曰宿字拱之婺州東陽人公同年進士反/復公書詞而考之必其避謗而分教東都時)¶
　　　　(作/)¶
垂示僕所闕非情之至僕安能聞此言朋友道缺絶久¶
矣無有相箴規磨切之道僕何幸乃復得吾子(一無/復字)僕嘗¶
憫時俗人有耳(一有/而字)不自聞其過懍懍然惟恐已之不¶
<pb:KR4c0045_WYG_017-12b>¶
自聞也(祝曰懍懍敬也畏也/力稔切○之一作久)而今而後有望於吾子矣¶
然足下與僕交久僕之所守足下之所熟知在京城時¶
囂囂之徒(囂虛/驕切)相訾百倍(訾毁也/子爾切)足下時與僕並居(一/無)¶
(並字一/無居字)朝夕同出入起居亦見僕有不善乎然僕退而¶
思之(一無/之字)雖無以獲罪於人亦有以獲罪於人者(獲一/作服)¶
僕在京城一年不一至貴人之門人之所趨僕之所傲與¶
已合者則從之遊不合者雖造吾廬未嘗與之坐此豈¶
徒足致謗而已不戮於人則幸也追思之可為戰慄寒¶
<pb:KR4c0045_WYG_017-13a>¶
心故至此以來尅已自下雖不肖人未嘗敢以貌慢之¶
況時所尚者耶以此自謂庶幾無時患不知猶復云云¶
也聞流言不信其行(孫曰禮記儒行久不相/見聞流言不信其行)嗚呼不復¶
有斯人也君子不為小人之恟恟而易其行(孫曰東方/朔之詞恟)¶
(恟恐也/許勇切)僕何能爾(趙本/作不)委曲從順向風承意(向一/作望)汲汲¶
恐不得合猶且不免云云(一作猶且懼/不免云云)命也如何(命一/作故)¶
(一作/可)然子路聞其過則喜禹聞昌言則下車拜(補注此/本孟子)¶
(之/説)古人有言曰告我以過者吾之師也(孫曰荀卿子曰/非我而當者吾)¶
<pb:KR4c0045_WYG_017-13b>¶
(師也是我而當者吾友/也諂諛我者吾賊也)願足下不憚煩茍有所聞必以相¶
告吾亦有以報子不敢虛也不敢忘也愈再拜¶
　　　與衛中行書¶
　　　　(集注中行字大受御史中丞晏之子貞元九/年進士公始從董晉汴州又從張建封徐州)¶
　　　　(二公甫卒而軍皆亂大受喜公脱禍以書遺/公公後寓東都作此書與之故言其窮居之)¶
　　　　(狀/云)¶
大受足下辱書為賜甚大然所稱道過盛豈所謂誘之¶
而欲其至於是歟不敢當不敢當其中擇其一二近似¶
<pb:KR4c0045_WYG_017-14a>¶
者而竊取之則於交友忠而不反於背面者少似近焉¶
亦其心之所好耳行之不倦則未敢自謂能爾也(一本/又有)¶
(不敢當不/敢當六字)至於汲汲於富貴以救世為事者(事一/作業)皆聖¶
賢之事業知其智謀與力能任者也(一作知其智能/謀其力能任也)如¶
愈者又焉能之始相識時方甚貧衣食於人其後相見¶
於汴徐二州僕皆為之從事日月有所入比之前時豐¶
約百倍足下視吾飲食衣服(一無足/下二字)亦有異乎然則僕¶
之心或不為此汲汲也其所不忘於仕進者亦將小行乎¶
<pb:KR4c0045_WYG_017-14b>¶
其志耳此未易遽言也凡禍福吉凶之來似不在我惟¶
君子得禍為不幸而小人得禍為恒君子得福為恒而小人¶
得福為不幸以其所為似有以取之也必曰君子則吉小人¶
則凶者不可也賢不肖存乎已貴與賤禍與福存乎天(補注/武昌)¶
(石大任曰韓愈謂貴與賤禍與福存乎天以予觀之貴/與賤存乎天可也禍與福存乎天則不可也盖禍與福)¶
(在已而已孟子曰禍福無不自已/求之者是禍與福皆存乎已歟)名聲善惡存乎人存¶
乎者吾將勉之存乎天存乎人者吾將任彼而不用吾¶
力焉其所守者豈不約而易行哉足下曰命之窮通自¶
<pb:KR4c0045_WYG_017-15a>¶
我為之吾恐未合於道足下徴前世而言之則知矣若¶
曰以道德為已任窮通之來不接吾心則可也窮居荒¶
涼草樹茂密出無驢馬因與人絶一室之内有以自娛¶
足下喜吾復脱禍亂(見題/注)不當安安而居遲遲而來也¶
愈再拜¶
　　　上張僕射第二書¶
　　　　(樊曰公此書諫張建封擊毬事韓曰第二書/者或指前論晨入夜歸為第一書也補注觀)¶
　　　　(堂劉夷叔云退之諫張僕射擊毬書纔數百/言使人意動神悚子厚勸李睦州服氣書費)¶
<pb:KR4c0045_WYG_017-15b>¶
　　　　(千餘言乃反緩而不切/人才相去不可及哉)¶
愈再拜以撃毬事諌執事者多矣(嚴曰古者蹴踘以毛/實皮蹴踏為戲後世)¶
(圜木為丸以杖撃之或以驢馬之上謂之撃毬與蹴踘/殊異集有汴泗交流贈張僕射詩云毬驚杖奮合且離)¶
(霹靂應手神珠馳正言撃毬也末章言此誠習/戰非為劇豈若安坐行良圖亦諫止之辭也)諫者不¶
休執事不止此非其樂不可捨其諫不足聽故也(一作/哉)¶
諫不足聽者辭不足感人心也樂不可捨者患不能切¶
身也(趙本作切/人身也)今之言毬之害者必曰有危墮之憂(墮/一)¶
(作/墜)身激射之虞小者傷面目大者殘形驅執事聞之若¶
<pb:KR4c0045_WYG_017-16a>¶
不聞者其意必曰進若習熟必無危墮之憂避能便捷¶
則免激射之虞小何傷於面目大何累於形軀者哉愈¶
今所言皆不在此其指要也(一無/也字)非以他事外物牽引¶
相比也特以擊毬之間之事明之耳(一無/之字)馬之與人性¶
情殊異至於筋骸之相束(於一/作其)血氣之相持安佚則適¶
勞頓則疲者同也乗之有道步驟折中少必無疾老必¶
後衰及以之馳毬於場蕩揺其心腑振撓其筋角氣不¶
及出入走不及迴旋遠者三四年近者一二年無全馬¶
<pb:KR4c0045_WYG_017-16b>¶
矣然則毬之害於人也決矣凡五臟之繫絡甚㣲(絡厯/各切)¶
坐立必懸垂於胷臆之間(必一作即/臆一作腹)而以之顛頓馳騁¶
嗚呼其危哉春秋傳曰夫有尤物足以移人茍非德義¶
則必有禍(補注昭二十八年左/氏所載叔向之辭)雖愷悌君子神明所扶¶
持然廣慮之深思之亦養夀命之一端也愈恐懼再拜¶
　　　與馮宿論文書¶
　　　　(樊曰按李習之祭公文及公此日足可惜贈/張籍詩則二子始皆從公于汴州今此書云)¶
　　　　(近李翺從僕學文張籍亦學/於僕則此書其汴州所作歟)¶
<pb:KR4c0045_WYG_017-17a>¶
辱示初筮賦(筮一/作仕)實有意思但力為之古人不難到但¶
不知直似古人亦何有得於今人也(一無有字/一無得字)僕為文¶
久每自稱意中以為好則人必以為惡矣(則一/作即)小稱意¶
即人亦小怪之(一無/即字)大稱意即人亦大怪之也(一無即/字一無)¶
(也/字)時時應事作俗下文字者(一無文/字二字)下筆令人慙及示¶
人人必以為好矣小慙者亦蒙謂之小好大慙者即必¶
以為大好矣(一本以為/一作謂之)不知古文真何用於今世也(真/一)¶
(作/直)然以俟知者知耳昔揚子雲著太𤣥人皆笑之(嚴曰/子雲)¶
<pb:KR4c0045_WYG_017-17b>¶
(晚悔雕蟲潛心奥境慕周易而草太𤣥當世之人或譏/其尚白或誚其可覆醬瓿或非其僭聖作經猶吳楚稱)¶
(王盖誅絶之罪也子雲泊然自守/不以屑意姑俟後世之子雲而巳)子雲之言曰(一無之/言二字)¶
世不我知無害也後世復有揚子雲必好之矣子雲死¶
近千載竟未有揚子雲可歎也(歎一/作類)其時桓譚亦以雄¶
書勝老子(以一作以為孫曰譚/字君山沛國相人)老子未足道也子雲豈¶
止與老子爭强而已哉(一作/乎)此不為知雄者(一云此誠/未必為知)¶
(雄/者)其弟子侯芭頗知之(芭音巴孫曰芭鉅鹿人/嘗從雄居受太𤣥法言)以為其¶
師之書勝周易然侯之他文(一作侯芭/之他丈)不見於世不知¶
<pb:KR4c0045_WYG_017-18a>¶
其人果如何耳以此而言作者不祈人之知也明矣直¶
百世以俟聖人而不惑質諸鬼神而不疑耳(孫曰此禮/記中庸之)¶
(文○耳/一作矣)足下豈不謂然乎近李翺從僕學文頗有所得¶
然其人家貧多事未能卒其業有張籍者年長於翺而¶
亦學於僕其文與翶相上下一二年業之庶幾至乎至¶
也(庶㡬下一無至/字一有全字)然閔其棄俗尚而從於寂寞之道以¶
之爭名於時也(一有未知果能/不叛去乎八字)久而不談聊感足下能¶
自進於此故復發憤一道愈再拜¶
<pb:KR4c0045_WYG_017-18b>¶
　　　與祠部陸傪員外薦士書¶
　　　　(韓曰傪字公佐貞元十六年為祠部員外郎/十八年權德輿典貢舉傪佐之公時為四門)¶
　　　　(博士薦侯喜/等十人于傪)¶
執事好賢樂善孜孜以薦進良士明白是非為已任方¶
今天下一人而已愈之獲幸於左右其足跡接於門墻¶
之間升乎堂而望乎室者(乎一作/于上同)亦將一年于今矣念¶
慮所及輒欲不自疑外竭其愚而道其志況在執事之¶
所孜孜為已仕者得不少助而張之乎誠不自識其言之¶
<pb:KR4c0045_WYG_017-19a>¶
可採與否其事則小人之事君子盡心之道也天下之¶
事(一作/士)不可遽數又執事之志或有待而為未敢一¶
二言也今但言其最近而切者爾執事之與司貢士者¶
(與下一/有同字)相知識深矣(一無相字/識一作誠)彼之所望於執事(所/字)¶
(一作所/以二字)執事之所以待乎彼者可謂至而無間疑矣彼¶
之識在乎得人執事之志在乎進賢如得其人而授之¶
所謂兩得其求順乎其必從也執事之知人其亦博矣¶
夫子之言曰舉爾所知然則愈之知者亦可言也(一作/矣)¶
<pb:KR4c0045_WYG_017-19b>¶
文章之尤者有侯喜者侯雲長者喜之家在開元中衣¶
冠而朝者兄弟五六人及喜之父仕不達棄官而歸喜¶
率兄弟操耒耜而耕(一有于/野二字)地薄而賦多不足以養其親¶
則以其耕之暇讀書而為文以干於有位者而取足焉¶
喜之文章學西漢而為也舉進士十五六年矣(補注貞/元十九)¶
(年喜中進士第後/終於國子主簿)雲長之文執事所自知其為人淳重¶
方實可任以事其文與喜相上下(補注貞元十八年/雲長中進士第)有¶
劉述古者其文長於為詩文麗而思深當今舉於禮部¶
<pb:KR4c0045_WYG_017-20a>¶
者其詩無與為比而又工於應主司之試其為人溫良¶
誠信無邪妄詐佞之心(一作無邪佞/詐妄之心)彊志而婉容和平¶
而有立其趨事静以敏著美名而負屈稱者其日已久¶
矣(補注貞元二十一/年述古中進士第)有韋羣玉者京兆之從子(補注貞/元十七)¶
(年十月吏部侍郎/韋夏卿為京兆尹)其文有可取者其進而未止者也其¶
為人賢而有材(一作/行)志剛而氣和樂於薦賢為善其在¶
家無子弟之過居京兆之側遇事輒争不從其令而從¶
其義求子弟之賢而能業其家者羣玉是也(補注羣玉/不見于登)¶
<pb:KR4c0045_WYG_017-20b>¶
(科記公之所薦十人九第而羣玉獨遺豈有/司以京兆從子之故遠嫌畏譏矯而黜之邪)凡此四子¶
皆可以當執事首薦而極論者主司疑焉則以辯之問¶
焉則以告之未知焉則慇懃而論之(論一/作語)期乎有成而¶
後止可也有沈杞者(補注貞元十八/年杞中進士第)張苰者(補注元和/二年苰中)¶
(進士第○/苰一作𢎞)尉遲汾者(補注貞元十八年汾中進/士第○尉音鬰汾扶分切)李紳者¶
(補注紳字公垂元和元年/進士第㑹昌中為丞相)張後餘者(補注元和二年後/餘中進士第明年)¶
(疽發/髀死)李翊者(補注貞元十八/年中進士第)或文或行皆出羣之材也¶
(嚴曰侯喜字叔起摭言云貞元十八年權德輿王文陸/傪員外通榜帖韓文公薦十人上四人曰侯喜侯雲長)¶
<pb:KR4c0045_WYG_017-21a>¶
(劉述古韋紓其次六人沈杞張苰遲汾李紳張俊餘李/翊而權公三榜其放六人苰紳俊餘不出五年之外皆)¶
(捷矣韋紓即羣玉也張俊餘即/後餘也摭言所載與此書合)凡此數子與之足以收¶
人望得才實主司疑焉則以解之問焉則以對之廣求¶
焉則以告之可也往者陸相公司貢士考文章甚詳愈¶
時亦在得中(孫曰貞元八年陸贄知舉賈稜等二/十三人登第公與焉一本無幸字)而未¶
知陸之得人也其後一二年所與及第者皆赫然有聲¶
原其所以亦由梁補闕肅王郎中礎佐之(孫曰肅字敬/之礎大厯七)¶
(年中第十五年/卒○礎音楚)梁舉八人無有失者(樊曰歐陽詹傳云/詹與韓愈李觀李)¶
<pb:KR4c0045_WYG_017-21b>¶
(絳崔羣王涯溤宿庾承宣聯第皆天下/選時稱龍虎榜梁舉八人疑此是也)其餘則王皆與¶
謀焉陸相之考文章甚詳也待梁與王如此不疑也梁¶
與王舉人如此之當也(此句一無/如此二字)至今以為美談自後¶
主司不能信人人亦無足信者(一作無所/可足信者)故蔑然無聞¶
(蔑莫結切○一/作蔑蔑無聞)今執事之與司貢士者有相信之資(一/有)¶
(與/字)謀行之道惜乎其不可失也方今在朝廷者多以遊¶
讌娛樂為事獨執事眇然高舉有深思長慮為國家樹¶
根本之道冝乎小子之以此言聞於左右也愈惶懼再¶
<pb:KR4c0045_WYG_017-22a>¶
拜¶
　¶
　¶
　¶
　¶
　¶
　¶
　¶
<pb:KR4c0045_WYG_017-22b>¶
　¶
　¶
　¶
　¶
　¶
　¶
　¶
　五百家注昌黎文集巻十七¶
