# -*- mode: mandoku-view; -*-
#+TITLE: 五百家注昌黎文集
#+DATE: 2015-08-24 23:47:24.150462
#+PROPERTY: ID KR4c0045
#+PROPERTY: BASEEDITION WYG    
#+PROPERTY: JUAN 卷三十五
<pb:KR4c0045_WYG_035-1a>¶
欽定四庫全書¶
　五百家注昌黎文集巻三十五¶
　　　　　　　　　　　宋　魏仲舉　撰¶
　　墓誌¶
　　　盧渾墓誌銘¶
　　　　(韓曰渾河南法曹叅軍第二子/而公妻弟也然有銘無誌焉)¶
前汝父母右汝弟兄(一作後/有弟兄)汝從之居視汝如生汝遷¶
於居兮日月之良汝居孔固兮後無有殃如不信兮視¶
<pb:KR4c0045_WYG_035-1b>¶
此銘章¶
　　虢州司户韓府君墓誌銘(注訐/本篇)¶
安定桓王五世孫叡素為桂州刺史(嚴曰新史云弓高/侯頽當裔孫尋後)¶
(漢隴西太守世居潁川生司空稜其後居徙安定武安/後魏有常山太守武安成侯耆徙居九門生茂尚書令)¶
(征南大將軍安定桓王二子備均均生晙晙生仁㤗仁/㤗生叡素樊曰唐史世系表及李太白武昌宰韓君去)¶
(思碑並云叡素桂州長史皇甫持正誌公/墓及神道碑俱同而此云刺史其字誤矣)化行南方有¶
子四人最季曰紳卿文而能官嘗為楊州錄事叅軍(集/注)¶
(桂州四子仲卿少卿雲卿紳卿也李太白碑亦言桂州/君四子名諱長少皆與此誌合獨世系表云桂州君七)¶
<pb:KR4c0045_WYG_035-2a>¶
(子無少卿而有晉卿季卿子卿升卿表以晉卿為長而/碑以仲卿為元子表作升卿最季而誌作紳卿誌又云)¶
(嘗為楊州錄事叅軍而表云京兆府司錄叅軍公仙卿/之子而紳卿姪也寧冇叙其家世而故誤耶當以誌為)¶
(正/)事故宰相崔圓(孫曰上元元年二月以崔圓為楊/州大都督府長史淮南節度使)圓¶
狎愛州民丁某至顧省其家後大衙㑹日司錄君趨以¶
前大言曰請舉公過公與小民狎至其家害於政圓驚¶
謝曰錄事言是圓實過乃自署罰五十萬錢由是遷涇¶
陽令破豪家水碾(奴箭/切)利民田頃凡百萬君諱岌桂州¶
君之孫司錄君之子亦以能官名少而竒壯而強老而¶
<pb:KR4c0045_WYG_035-2b>¶
通以元和元年六月十四日卒年五十七娶京兆田氏¶
男曰家女曰都皆幼初君樂虢之土田山水求掾其州¶
去官猶家之既卒因以其年九月某日塟於州北十里¶
崔長史墓西銘曰¶
凡兆于兹唯其家之材蓋歸有時(洪曰疑/有闕文)¶
　　四門博士周況妻韓氏墓誌銘¶
　　　(韓曰此誌及張徹誌皆以韓俞為/開封尉唐宰相表以為令史誤也)¶
四門博士周況妻韓氏諱好好尚書禮部郎中諱雲卿¶
<pb:KR4c0045_WYG_035-3a>¶
之孫開封尉諱俞之女俞妻趙氏生二女(樊曰二女長/即况妻次嫁)¶
(張/徹)三男(樊曰三男無競啓/餘州來並世系表)開封卓越豪縱不治資業喜¶
酒色狗馬趙氏卒十一年而開封亦卒開封從父弟愈¶
(孫曰公父仲卿即雲卿/之兄也○一本無弟字)於時為博士乞教東都生以收¶
其孥於開封界中教畜之而歸其長女於周氏况(樊曰/元和)¶
(元年况中進士第是/歲公以好好適况)况進士家世儒者曽祖諱延潭州¶
長沙令祖諱晦常州㕘軍父諱良甫左驍衛兵曹㕘軍¶
况立名行人士譽之韓氏嫁九年生一男一女年二十¶
<pb:KR4c0045_WYG_035-3b>¶
七以疾卒(孫曰貞元六年好好生至是/元和十一年卒年二十七)塟長安城南鳯¶
栖原其從父愈(一作其從/父弟愈)於時為中書舍人(孫曰是歳/正月公為)¶
(中書舍人五月/降為右庶子)為銘曰¶
夫喪少婦子失壯母歸咎無處¶
　　韓滂墓誌銘¶
　　　(樊曰世系表老成二子湘大理丞滂寶雞丞按/此誌云滂年十九死盖未嘗仕也表復誤矣)¶
滂韓氏子其先仕魏號安定桓王(孫曰王名茂/滂九世祖也)滂父老¶
成(孫曰老成公/兄介之子)厚謹以文為韓氏良子弟未仕而死有¶
<pb:KR4c0045_WYG_035-4a>¶
二子(祝曰/湘滂)滂其季也其祖諱介為人孝友一命率府軍¶
佐以卒二子百川老成老成為伯父起居舎人後(祝曰/舍人)¶
(名/㑹)起居有德行言詞為世軌式(軌一/作範)滂既兄弟二人而¶
率府長子百川死無嗣其叔祖愈命滂歸後其祖滂清¶
明遜悌以敏讀書作文(作一/作倍)功力兼人為文詞一旦竒¶
偉驟長不類舊常吾曰爾得無假人耶退大喜謂其兄¶
湘曰某違翁且踰年懼無以為見今翁言乃然可以為¶
賀羣輩來見皆曰滂之大進不唯於文詞於為人亦然¶
<pb:KR4c0045_WYG_035-4b>¶
既數月(一作/日)得疾以卒年十九矣(孫曰滂貞元/十八年生)吾與妻¶
(孫曰公妻高/平君盧氏)哭之傷心三日而斂既斂七日權塟宜春¶
郭南里(孫曰宜春袁州滂從公量移袁州刺史/元和十五年卒○一本作郭南一里)嗚呼其¶
可惜也巳銘曰¶
天固生之耶(一作天固生耶/一作天生之耶)偶自生耶天殺之耶其偶¶
自死耶莫不歸於死壽何少多銘以送汝其悲奈何¶
　　女拏壙銘¶
　　　(韓曰公貶潮州孥道死商南層峯驛瘞之山下/至是尹京兆乃發其喪歸塟于河陽世墓之次)¶
<pb:KR4c0045_WYG_035-5a>¶
女拏(音如又/女加切)韓愈退之第四女也惠而早死愈之少為¶
秋官(孫曰元和十二年十/二月公為刑部侍郎)言佛夷鬼其法亂治梁武事¶
之卒有侯景之敗可一掃刮絶去不宜使爛漫天子謂¶
其言不祥斥之潮州南海揭陽之地(孫曰十四年正月/公上佛骨表坐貶)¶
(潮州其地在漢/南海之掲陽)愈既行有司以罪人家不可畱京師迫¶
遣之女拏年十二在病(一作病/在席)既驚痛與其父訣又輿¶
致(又一/作父)走道撼頓失食飲節死于商南層峯驛即瘞道¶
南山下五年愈為京兆(孫曰長慶三年六/月公為京兆尹)始令子弟與¶
<pb:KR4c0045_WYG_035-5b>¶
其姆易棺衾歸女拏之骨於河南之河陽韓氏墓而葬¶
之女拏死當元和之十四年二月二日其發而歸在長¶
慶三年十月之四日其塟在十一月之十一日銘曰¶
汝宗塟于是(孫曰韓氏之/先皆塟河陽)汝安歸之惟永寧¶
　　河南緱氏主簿唐充妻盧氏墓誌銘¶
夫人盧氏諱某蘭陵太守景柔八世孫(孫曰景柔為蘭/陵太守南州刺)¶
(史景柔/子元幹)父貽卒河南法曹法曹娶上黨苖氏太師晉卿¶
兄女(孫曰晉卿兄如蘭之/女詳見苗夫人誌)生三女三男夫人最長法曹¶
<pb:KR4c0045_WYG_035-6a>¶
卒苖夫人嫁之唐氏充充明經宰相休憬曽姪孫(孫曰/長慶)¶
(三年七月以休憬同平章事四年八月罷神龍元年四/月復相二年三月罷景龍三年十二月復相景雲元年)¶
(七月/復罷)出郄氏外王父昂中書舍人夫人年若干嫁唐氏¶
凡生男與女九人年四十二元和四年正月二十二日¶
卒其年四月十五日塟河南府河南縣之大石山下銘¶
曰¶
夫人本宗世族之後率其先猷令德是茂爰歸得家(爰/一)¶
(作奚歸/一作其)九子一母婉婉有儀柔静以和命不侔身兹其¶
<pb:KR4c0045_WYG_035-6b>¶
奈何刻銘墓石以告觀者¶
　　乳母墓銘¶
　　　(樊曰唐志義服有為乳母報者其服/腮麻韓曰葬乳母且為之銘自公始)¶
乳母李氏徐州人號正真為韓氏家乳其兒愈(為于/偽切)愈¶
生未再周月孤失怙恃(孫曰大厯三年公生五年而公/父仲卿卒此云未再周月孤失)¶
(怙恃未詳嚴曰退之祭嫂鄭夫人云我生不辰三歲而/孤此言未再周月孤失怙恃是雖入三歲而未及兩周)¶
(也/)李氏憐不忍棄去視保益謹遂老韓氏及見其所乳¶
兒愈舉進士第(韓曰公第在/貞元八年)厯佐汴徐軍入朝為御史¶
<pb:KR4c0045_WYG_035-7a>¶
國子博士尚書都官員外郎河南令娶婦生二男五女¶
時節受慶賀愈輙率婦孫列拜進壽年六十四元和六¶
年三月十八日病卒三日塟河南縣北十五里愈率婦¶
孫視窆封(祝曰窆下棺也/○窆彼驗切)且刻其語于石(語一/作誌)納諸墓¶
為銘(一有/矣字)¶
　¶
　¶
　¶
<pb:KR4c0045_WYG_035-7b>¶
　¶
　¶
　¶
　¶
　¶
　¶
　¶
　五百家注昌黎文集巻三十五¶
