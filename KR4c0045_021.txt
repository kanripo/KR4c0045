# -*- mode: mandoku-view; -*-
#+TITLE: 五百家注昌黎文集
#+DATE: 2015-08-24 23:47:23.921346
#+PROPERTY: ID KR4c0045
#+PROPERTY: BASEEDITION WYG    
#+PROPERTY: JUAN 卷二十一
<pb:KR4c0045_WYG_021-1a>¶
欽定四庫全書¶
　五百家注昌黎文集巻二十一¶
　　　　　　　　　　　　　宋　魏仲舉　編¶
　　序¶
　　　送區冊序¶
　　　　(補注集有送區𢎞南歸詩説者謂冊即𢎞也/其説見於送𢎞南歸詩區音歐區冶子之後)¶
　　　　(舊本皆作區今/本作歐𢎞誤矣)¶
陽山天下之窮處也(祝曰陽山縣/名屬連州)陸有丘陵之險虎豹之虞¶
<pb:KR4c0045_WYG_021-1b>¶
水有江流悍急横波之石亷利侔劒㦸(亷一/作其)舟上下失勢破¶
碎淪溺者(舟下一/有之字)往往有之縣郭無居民官無丞尉夾江荒¶
茅篁竹之間(韓曰篁竹田也○一本云荒榛/茅竹之間又一本篁字作叢)小吏十餘家皆¶
鳥言夷面(孫曰鳥言語如鳥獸也嚴曰後漢度尚傳深/林逺藪椎髻鳥語之人注鳥語謂聲似鳥也)始至¶
言説不相通畫地為字然後可告以出租賦奉期約是以賓¶
客游從之士無所為而至(為于/偽切)愈待罪於斯且半歲矣(樊曰/貞元)¶
(二十年公/貶陽山令)有區生者誓言相好自南海拏舟而來(祝曰拏牽/也女加切)¶
(又女/書切)升自賓階儀冠甚偉(冠一/作觀)坐與之語文義卓然莊周云¶
<pb:KR4c0045_WYG_021-2a>¶
逃空虚者聞人足音跫然而喜矣(孫曰莊子徐無鬼篇之/文跫然行聲許恭切)况¶
如斯人者豈易得哉(一作/邪)入吾室聞詩書仁義之説欣然¶
喜若有志於其間也(於一/作乎)與之翳嘉林(翳隱也與上/一有且字)坐¶
石磯投竿而漁陶然以樂(一作/而樂)若能遺外聲利而不厭乎¶
貧賤也歲之初吉(孫曰貞元二十一年/正月○吉一作告)歸覲其親(覲一/作拜)¶
酒壼既傾序以識别(識一作為嚴/曰識音志)¶
　　　送張道士序(井詩/)¶
　　　　(樊曰公逸詩有飲城南道邊古墓上逢中丞/過贈兵部衛員外少室張道士豈此道士邪)¶
<pb:KR4c0045_WYG_021-2b>¶
張道士嵩高之隱者(高一作陽又作南一本/又作嵩高之有道者)通古今學¶
有文武長材寄跡老子法中為道士以養其親九年聞¶
朝廷將治東方諸侯(嚴曰東方諸侯謂吴元/濟也一無諸侯二字)貢賦之不¶
如法者(孫曰元和九年閏八月淮南節度使吴少陽卒/其子元濟自為留後詔山南東道節度使嚴綬)¶
(等討/之)三獻書不報長揖而去京師士大夫多為詩以贈¶
而屬愈為序詩曰¶
大匠無棄材尋尺各有施況當營都邑杞梓用不疑張¶
侯嵩高來面有熊豹姿開口論利害劔鋒白差差恨無¶
<pb:KR4c0045_WYG_021-3a>¶
一尺棰(祝曰棰杖也莊子一尺之棰○/一本作箠又一云手恨無尺箠)為國笞羌夷詣¶
闕三上書臣非黄冠師臣有膽與氣不忍死茅茨又不¶
媚笑語不能伴兒嬉乃著道士服衆人莫臣知臣有平¶
賊䇿狂童不難治(平/聲)其言簡且要陛下幸聽之天空日¶
月高下照理不遺或是章奏繁裁擇未及斯(一作/期)寧當¶
不俟報歸袖風披披答我事不爾吾親屬吾思昨宵夢¶
倚門(樊曰戰國䇿王孫賈母曰汝朝出而晚來則/吾倚門而望汝暮出而不還則吾倚閭而望)手取¶
連環持(孫曰持連環/以示還意)今日有書至又言歸何時霜天熟¶
<pb:KR4c0045_WYG_021-3b>¶
柿栗收拾不可遲嶺北梁可搆寒魚下清漪(一作/伊)既非¶
公家用且復還其私從容進退間無一不合宜時有利¶
不利雖賢欲奚為但當勵前操富貴非公誰¶
　　　送高閒上人序¶
　　　　(韓曰贊寧髙僧傳云閒烏程人克精書字宣/宗嘗召入對御草聖遂賜紫衣後歸湖州開)¶
　　　　(元寺終焉閒嘗好以霅川/白紵書真草為世楷法)¶
茍可以寓其巧智使機應於心不挫於氣則神完而守¶
固雖外物至不膠於心(膠亂/也)堯舜禹湯治天下養叔治¶
<pb:KR4c0045_WYG_021-4a>¶
射(孫曰養叔養由基楚人史記養由基/善射去栁葉百步射之百發百中)庖丁治牛(補注/莊子)¶
(庖丁為文恵君解牛文惠君/曰譆善哉技蓋至於此乎)師曠之於聲(孫曰曠字子/野晉平公時)¶
(人/)扁鵲治病(孫曰扁鵲即秦越/人晉昭公時人)僚之於丸(孫曰莊子市/南宜僚弄丸)¶
(而兩家/之難解)秋之於弈(孫曰孟子奕秋通國之/善奕者也秋其名也)伯倫之於酒¶
(孫曰劉伶字/伯倫晉人)樂之終身不厭奚暇外慕夫外慕徙業者¶
皆不造其堂不嚌其胾者也(補注嚌嘗也胾大臠也禮/左殽右胾○嚌在誼切胾)¶
(側吏/切)往時張旭善草書(孫曰旭蘇州吴郡人樊曰新史/張顛傳顛嗜酒每大醉呌呼狂)¶
(走乃下筆或以頭濡墨而書既/醒自以為神○一作喜草書)不治他技喜怒窘窮憂¶
<pb:KR4c0045_WYG_021-4b>¶
悲愉佚怨恨思慕酣醉無聊不平有動於心必於草書¶
發之(書下一/有焉字)觀於物見山水崖谷鳥獸蟲魚草木之花¶
實日月列星風雨水火雷霆霹靂歌舞戰鬭天地事物¶
之變可喜可愕一寓於書(樊曰顛自言見公主檐夫争/道又聞鼓吹而得筆法意觀)¶
(倡公孫舞劒/器得其神)故旭之書變動猶鬼神不可端倪(孫曰謂/不可測)¶
(其端/倪也)以此終其身而名後世今閒之於草書有旭之心¶
哉不得其心而逐其迹未見其能旭也為旭有道利害¶
必明無遺錙銖(孫曰錙銖小/貌六兩曰銖)精炎於中(精一/作情)利欲鬭進¶
<pb:KR4c0045_WYG_021-5a>¶
有得有喪勃然不釋然後一決於書而後旭可幾也今¶
閒師浮屠氏一死生解外膠(歐本/作繆)是其為心必泊然無¶
所起其於世必淡然無所嗜泊與淡相遭頽墮委靡潰¶
敗不可收拾則其於書得無象之然乎(補注東坡送參/廖詩云退之論)¶
(草書萬事未嘗屏憂愁不平氣一寓筆所騁頗怪浮屠/人視身如丘井頽然寄淡泊誰與發豪猛正謂此一段)¶
(立意/也)然吾聞浮屠人善幻多伎能閒如通其術(閒下一/有師字)¶
則吾不能知矣¶
　　　送殷侑員外使囘鶻序¶
<pb:KR4c0045_WYG_021-5b>¶
　　　　(韓曰元和十二年二月遣回鶻摩尼僧等歸/國因命宗正少卿李孝誠使回鶻以太常博)¶
　　　　(士殷侑副之侑陳郡人貞元末及五經第其/學長於禮及至囘鶻責可汗無禮虜憚其言)¶
　　　　(○侑/音又)¶
唐受天命為天子凡四方萬國不問海内外無大小咸¶
臣順於朝(一本無/於字)時節貢水土百物大者特來小者附¶
集(孫曰謂小國不能自致因/大國行得朝貢故曰附集)元和睿聖文武皇帝既嗣¶
位(樊曰憲宗元和三/年正月上此尊號)悉治方内(祝曰方内/四方之内)就法度十二¶
年詔曰四方萬國惟回鶻於唐最親(嚴曰肅宗之復兩/京藉囘鶻之師助)¶
<pb:KR4c0045_WYG_021-6a>¶
(焉故言於/唐最親)奉職尤謹丞相其選宗室四品一人持節往¶
賜君長告之朕意又選學有經術通知時事者一人與¶
之為貳由是殷侯侑自太常博士遷尚書虞部員外郎¶
兼侍御史朱衣象笏承命以行(樊曰唐史所書事與此/同惟史記八年而此云)¶
(十二年史云還遷虞部員外郎而此云遷/虞部員外郎以行不同耳當以此序為正)朝之大夫莫¶
不出餞酒半右庶子韓愈(樊曰元和十一年五/月公為太子右庶子)執盞言¶
曰殷侯(一作殷/大夫)今人適數百里出門惘惘(嚴曰惘惘失/志貎文紡切)¶
有離别可憐之色持被入直三省(集注直謂直宿三省/見論語吾日三省吾)¶
<pb:KR4c0045_WYG_021-6b>¶
(身○三蘇暫反省息井切/持字宋景文公作襥字)丁寧顧婢子語刺刺不能休¶
(洪曰或云持被入直當為句絶宋景文公云襥被入直/三省丁寧顧婢子語刺刺不能休婦順夫旨子嚴父詔)¶
(耕於寛閒之野釣於寂寞之濵此等皆新語也祝曰刺/刺語聲選風威刺刺二字並音盧達切韓曰當音七迹)¶
(切前輩言杜詩韓文無一字無來處潘岳閣道謠/云和嶠刺促不得休公語疑出此前一音非是)今子¶
使萬里外國獨無幾微出於言面豈不真知輕重大丈¶
夫哉丞相以子應詔真誠知人矣士不通經果不足用¶
於是相屬為詩以道其行云¶
　　　送楊巨源少尹序¶
<pb:KR4c0045_WYG_021-7a>¶
　　　　(集注巨源新舊史無傳藝文志云字景山貞/元五年第進士長慶中為河中少尹按張籍)¶
　　　　(有送楊少尹赴河中詩云官為本府當/身榮固得還鄉任野情盖河中人也)¶
昔䟽廣受二子以年老一朝辭位而去于時公卿設供¶
帳祖道都門外車數百兩道路觀者多歎息泣下共言¶
其賢漢史既傳其事(孫曰䟽廣字仲翁兄子受字公子/宣帝時廣為太子太傅受為少傅)¶
(元康二年上疏乞骸骨許之公卿故人設祖道供帳東/都門外送者車數百兩道路觀者皆曰賢哉二大夫或)¶
(歎息為/之泣下)而後世工畫者又圖其跡至今照人耳目赫赫¶
若前日事國子司業楊君巨源方以能詩訓後進(洪曰/白樂)¶
<pb:KR4c0045_WYG_021-7b>¶
(天贈楊秘書巨源詩云早聞一箭取遼城相識雖新有/故情清句三朝誰是敵白頭四海半為兄注云楊嘗贈)¶
(盧洛州詩云三刀夢益州一箭取遼城由是知名樊曰/因話録云張洪静三世掌書命在台坐前代未有巨源)¶
(贈詩云伊陟無聞祖韋賢不到孫時稱其能興張説家/門又云巨源在元和中詩詠不為新語體律務實工夫)¶
(頗深以高文為諸生所宗公序/所謂以能詩訓後進即此也)一旦以年滿七十亦白¶
丞相去歸其鄉世常説古今人不相及今楊與二疏其¶
意豈異也予忝在公卿後遇病不能出不知楊侯去時¶
城門外送者幾人車幾兩馬幾駟(歐宋本/作匹)道邊觀者亦¶
有歎息知其為賢以否而太史氏又能張大其事為傳¶
<pb:KR4c0045_WYG_021-8a>¶
繼二疏蹤跡否(一無/否字)不落莫否見今世無工畫者而畫¶
與不畫固不論也然吾聞楊侯之去丞相有愛而惜之¶
者署以為其都少尹(孫曰丞相謂河中節度都/即河中也○一無署字)不絶其¶
禄又為歌詩以勸之京師之長於詩者亦屬而和之(孫/曰)¶
(張籍亦有和裴司空/酬蒲城楊少尹詩)又不知當時二疎之去有是事否¶
古今人同不同未可知也中世士大夫以官為家罷則¶
無所歸(歸上一/有於字)楊侯始冠舉於其鄉歌鹿鳴而來也今¶
之歸指其樹曰某樹吾先人之所種也某水某丘吾童¶
<pb:KR4c0045_WYG_021-8b>¶
子時所釣遊也鄉人莫不加敬誡子孫以楊侯不去其¶
鄉為法(誡一作戒/鄉一作家)古之所謂鄉先生没而可祭於社者¶
其在斯人歟其在斯人歟(此句一無/其在字)¶
　　　送權秀才序¶
　　　　(樊曰公時佐汴州權自汴/舉進士京師送以此序)¶
伯樂之廏多良馬(樊曰孫陽字伯樂/秦穆公時人也)卞和之匱多美玉¶
(韓曰卞和楚人獻玉於武王刖左足又獻於文王刖右/足至懐王時抱其璞哭于郊王使玉人攻之果得玉)¶
卓犖瓌怪之士(怪一/作竒)宜乎遊於大人君子之門也相國¶
<pb:KR4c0045_WYG_021-9a>¶
隴西董公(一無/董字)既平汴州(孫曰貞元十二年七月以隴/西公董晉為宣武軍節度使)¶
(平汴州/之亂)天子命御史大夫吳縣男(縣一作/郡下同)為軍司馬(孫/曰)¶
(是年八年以汴州刺史御史大夫吴/縣男陸長源為節度行軍司馬使)門下之士權生實¶
從之來權生之貌固若常人耳其文辭引物連類窮情¶
盡變宫商相宣金石諧和(一作/聲)寂寥乎短章舂容乎大¶
篇(補注舂容大貌禮曰待/其舂容然後盡其聲)如是者閲之累日而無窮焉¶
(閲一/作聞)愈常觀於皇都每年貢士至千餘人或與之遊或¶
得其文(一有/者字)若權生者百無一二焉如是而將進於明¶
<pb:KR4c0045_WYG_021-9b>¶
有司重之以吳縣之知其果有成哉於是咸賦詩以贈¶
之¶
　　　送李正字歸湖南序¶
　　　　(集注正字即仁鈞之子礎也貞元十九年登/進士第元和初為秘書省正字湖南觀察推)¶
　　　　(官公分司東都礎自湖南請告來覲其父於/其還公以詩及序送之詩見第四巻末○一)¶
　　　　(本或作送湖南/李礎正字序)¶
貞元中愈從太傅隴西公平汴州(孫曰貞元十二年七/月以董晉鎮宣武平)¶
(李迺/之亂)李生之尊父以侍御史管汴之鹽鐡(孫曰礎父仁/鈞知河隂院)¶
<pb:KR4c0045_WYG_021-10a>¶
日為酒殺羊享賓客李生則尚與其弟學讀書習文辭¶
以舉進士為業愈於太傅府年最少(樊曰公年/二十九)故得交¶
李生父子間公薨軍亂軍司馬從事皆死(樊曰貞元十/五年二月晉)¶
(卒軍亂殺行軍司馬陸/長源判官孟叔度等)侍御亦被讒為民日南(孫曰仁/鈞為人)¶
(所告流愛州○日一作由一作嶺嚴/曰驩州日南郡一本作由南非也)其後五年愈又貶¶
陽山令(孫曰貞元/十九年)今愈以都官郎(一作都官/員外郎)守東都省¶
侍御自衡州刺史為親王府長史亦留此掌其府事(一/無)¶
(亦此/二字)李生自湖南從事請告來覲於時太傅府之士惟¶
<pb:KR4c0045_WYG_021-10b>¶
愈與河南司録周君獨存(孫曰周君名君巢時為河南/府司録參軍○一本君下有)¶
(巢/字)其外則李氏父子相與為四人離十三年(孫曰時元/和六年嚴)¶
(曰自貞元已夘至元和庚寅才十三年耳/此言十三年豈退之與礎别在戊寅歳乎)幸而集處得¶
燕而舉一觴相屬此天也非人力也侍御與周君於今¶
為先輩盛德(盛一/作成)若李生温然為君子有詩八百篇傳¶
詠於時惟愈也業不益進行不加修顧惟未死耳往拜¶
侍御謁周君抵李生退未嘗不發媿也(一無/退字)往時侍御¶
有無盡費於朋友及今則又不忍其三族之飢寒聚而¶
<pb:KR4c0045_WYG_021-11a>¶
館之疏遠畢至禄不足以為養李生雖欲不從事於外¶
其勢不可得止也重李生之還者皆為詩愈最故故又¶
為序云(一作/之)¶
　　　送石洪處士赴河陽參謀序¶
　　　　(孫曰洪字濬川洛陽人罷黄州録事參軍退/居于洛十年不仕及是為河陽參謀補注歐)¶
　　　　(公云洪始終無可稱而名重一時以嘗為/退之稱道耳○一本謀字作謨序作詩序)¶
河陽軍節度御史大夫烏公為節度之三月(韓曰元和/五年四月)¶
(詔用烏公重裔為河陽軍節度使御史大夫治/孟州其曰節度之三月則是歲六七月間也)求士於¶
<pb:KR4c0045_WYG_021-11b>¶
從事之賢者有薦石先生者公曰先生何如曰先生居¶
嵩邙瀍榖之間(孫曰嵩邙山名瀍榖水名皆在洛陽之/境榖即澗木書云卜澗水東是也後改)¶
(名/澗)冬一裘夏一葛(一有/食孛)朝夕飯一盂蔬一盤人與之錢¶
則辭(一作/免)請與出游未嘗以事免(一作/辭)勸之仕(仕一/作詞)則¶
不應坐一室左右圖書與之語道理辨古今事當否論¶
人高下事後當成敗(後一/作復)若河決下流而東注(一無而/字一無)¶
(下流而東/注五字)若駟馬駕輕車就熟路(熟一/作夷)而王良造父為¶
之先後也若燭照數計而龜卜也(卜下一/有兆字)大夫曰先生¶
<pb:KR4c0045_WYG_021-12a>¶
有以自老無求於人其肯為某來邪從事曰大夫文武¶
忠孝求士為國不私於家方今冦聚於恒師環其疆(孫/曰)¶
(元和四年三月成德軍節度王士真卒其子承宗叛十/二月詔吐突承璀率諸道兵討之樊曰地理志鎮州恒)¶
(山郡本恒州天寳元年/更名鎮成徳軍所治也)農不耕取財粟殫亡吾所處地¶
歸輸之途(歸一/作師)治法征謀宜有所出(所一/作主)先生仁且勇¶
若以義請而彊委重焉其何説之辭於是譔書詞具馬¶
幣卜日以授使者求先生之廬而請焉先生不告於妻¶
子不謀於朋友冠帶出見客拜受書禮於門内宵則沐¶
<pb:KR4c0045_WYG_021-12b>¶
浴戒行李(一作事嚴曰左氏傳僖三十年曰君舎鄭以/為東道主行李之往來杜注行李使人又襄)¶
(八年曰亦不使一介行李/告於寡君注行李行人也)載書冊問道所由告行於常¶
所來往晨則畢至張筵於上東門外(孫曰上東門/洛陽城門名)酒三¶
行且起有執爵而言者曰大夫真能以義取人先生真¶
能以道自任決去就為先生别又酌而祝曰凡去就出¶
處何常(一無凡去/就三字)惟義之歸遂以為先生夀又酌而祝¶
曰使大夫常無變其初無務富其家而飢其師無甘受¶
佞人而外敬正士(一無/敬字)無味於諂言惟先生聽(生下一/有是字)¶
<pb:KR4c0045_WYG_021-13a>¶
以能有成功保天子之寵命又祝曰使先生無圖利於¶
大夫(圖一/作固)而私便其身先生起拜祝辭曰敢不敬蚤夜¶
以求從祝規於是東都之人士咸知大夫與先生果能¶
相與以有成也遂各為歌詩六韻(公詩見/第四巻)遣愈為之序¶
云(樊曰洪之河陽幕府之明年召為京兆昭應/尉集賢校理又明年六月卒於是公誌其墓)¶
　　　送温造處士赴河陽軍序¶
　　　　(樊曰造字簡輿/大雅之五世孫)¶
伯樂一過冀北之野(祝曰左氏傳云冀/之北土馬之所生)而馬羣遂空夫¶
<pb:KR4c0045_WYG_021-13b>¶
冀北馬多於天下伯樂雖善知馬安能遂空其羣邪(一/無)¶
(遂/字)解之者曰吾所謂空非無馬也無良馬也伯樂知馬¶
遇其良輒取之羣無留良焉茍無留其良雖謂無馬不¶
為虚語矣東都固士大夫之冀北也懐材能深藏而不¶
市者(懐一/作恃)洛之北涯曰石生(石生/石洪)其南涯曰温生(温生/即造)¶
(嚴曰石洪字濬川温造字簡輿二處士皆居洛陽北涯/曰石生南涯曰温生即贈盧仝詩所謂水北山人水南)¶
(山人/是也)大夫烏公以鈇鉞鎮河陽之三月以石生為才以¶
禮為羅羅而致之幕下未數月也以温生為才於是以¶
<pb:KR4c0045_WYG_021-14a>¶
石生為媒以禮為羅又羅而致之幕下東都雖信多才¶
士朝取一人焉拔其尤暮取一人焉拔其尤自居守河¶
南尹(韓曰居守謂東/都留守鄭餘慶)以及百司之執事與吾輩二縣之¶
大夫(孫曰東都郭下二邑洛/陽河南也公為河南令)政有所不通事有所可疑奚¶
所咨而取焉士大夫之去位而巷處者誰與嬉遊小子¶
後生於何考德而問業焉搢紳之東西行過是都者無¶
所禮於其廬若是而稱曰大夫烏公一鎮河陽而東都¶
處士之廬無人焉豈不可也夫南面而聽天下其所託¶
<pb:KR4c0045_WYG_021-14b>¶
重而恃力者唯將與相耳相為天子得人於朝廷將為¶
天子得文武士於幕下求内外無治不可得也愈縻於¶
茲不能引去(能下一/有自字)資二生以待老今皆為有力者奪¶
之其何能無介然於懐邪生既至拜公於軍門其為吾¶
以前所稱為天下賀(其一/作具)以後所稱為吾致私怨於盡¶
取也留守相公首為四韻詩歌其事愈因推其意而序¶
焉(樊曰造文宗朝/終禮部尚書)¶
　　　送鄭權尚書序¶
<pb:KR4c0045_WYG_021-15a>¶
　　　　(孫曰權汴州開封人/貞元六年舉進士第)¶
嶺之南其州七十其二十二𨽻嶺南節度府其四十餘¶
分四府府各置帥然嶺南節度為大府(孫曰嶺南節度/使統桂管容管)¶
(安南邕管四經/略使號為五府)大府始至四府必使其佐啟問起居謝¶
守地不得即賀以為禮歲時必遣賀問致水土物大府¶
帥或道過其府府帥必戎服左握刀右屬弓矢(孫曰屬/著也左)¶
(氏右屬鞬櫜鞬即盛/弓矢之器屬之六切)帕首袴鞾(帕莫轄切/鞾許茄切)迎于郊及既¶
至大府帥(一有/先字)入據館帥守屏(祝曰屏猶墻/也必郢切)若將趨入¶
<pb:KR4c0045_WYG_021-15b>¶
拜庭之為者大府與之為讓至一至再乃敢改服以¶
賔主見適位執爵皆興拜不許乃止䖍若小侯之事大¶
國有大事咨而後行𨽻府之州離府遠者至三千里懸¶
隔山海使必數月而後能至蠻夷悍輕易怨以變其南¶
州皆岸大海多洲島飄風一日(飄字一作颿/颿字與帆同)踔數千里¶
(祝曰踸踔疾行貌○/勅角切又勅教切)漫瀾不見蹤跡(一無/瀾字)控御失所依¶
險阻結仇黨(一無/仇孛)機毒矢以待將吏(將一/作仇)撞搪呼號(撞/搪)¶
(搪探也上徒江/切下音唐字)以相和應蜂屯蟻雜不可爬梳(爬蒲𤓰/切與杷)¶
<pb:KR4c0045_WYG_021-16a>¶
(同/)好則人怒則獸故常薄其征入簡節而疎目時有所¶
遺漏不究切之長養以兒子至紛不可治乃草薙而禽¶
獮之(孫曰周禮有薙氏掌殺草獮亦殺也祝曰秋田為/獮周禮遂以獮田○薙音替又音雉獮息淺切)¶
盡根株痛㫁乃止其海外雜國若躭浮羅(躭音耽祝曰/自此以下皆)¶
(東南海/外國名)流求毛人夷亶之州(孫曰山海經海外有毛民/之國郭璞云臨海東南二)¶
(千里有毛人在大海中洲島上吴孫權黄龍二年使人/浮海求夷州亶州在海中所在絶逺卒不可至但得夷)¶
(州數千/人還)林邑扶南真臘于陀利之屬(孫曰林邑一曰環/玉在交州南海行)¶
(三千里真臘一曰吉蔑在林/邑西北去京師二萬七百里)東南際天地以萬數或時¶
<pb:KR4c0045_WYG_021-16b>¶
候風潮朝貢(一無/潮孛)蠻胡賈人舶交海中(祝曰舶大舟也/李䖍風俗通云)¶
(晉曰舶音白○一/作交舶其海中)若嶺南帥得其人則一邊盡治不相¶
㓂盜賊殺無風魚之灾水旱癘毒之患外國之貨日至¶
珠香象犀玳瑁(嚴曰玳瑁如龜生南海大者如籧篨背/上有鱗鱗大如扇有文章将作器則煑)¶
(其鱗如/柔毛)竒物溢於中國不可勝用故選帥常重於他鎮¶
非有文武威風知大體可畏信者則不幸往往有事長¶
慶三年四月以工部尚書鄭公為刑部尚書兼御史大¶
夫往踐其任(孫曰長慶三年四月/權為嶺南節度使)鄭公嘗以節鎮襄陽¶
<pb:KR4c0045_WYG_021-17a>¶
(孫曰元和十一年七月/權為山南東道節度使)又帥滄景德棣(孫曰十三年四/月權為徳州刺)¶
(史德棣滄/景節度使)厯河南尹華州刺史(孫曰初權自河南尹帥/山南東道為華州刺史)¶
皆有功德可稱道入朝為金吾將軍散騎常侍(孫曰元/和十四)¶
(年十一月權為右金吾衛大將軍充/左街使穆宗即位改左散騎常侍)工部侍郎尚書(孫/曰)¶
(長慶元年權自河南尹入為工/部侍郎二年十月遷本曹尚書)家屬百人無數畝之宅¶
僦屋以居(孫曰權以家人數多/俸入不足求為鎮守)可謂貴而能貧(樊曰左/氏襄公)¶
(二十二年傳鄭公孫黑肱曰生/于亂世貴而能貧可以後亡)為仁者不富之效也(樊/曰)¶
(為仁不富語見孟子傳言權用度豪/侈而此序乃云云豈公因以箴之邪)及是命(孫曰權至/是除檢校)¶
<pb:KR4c0045_WYG_021-17b>¶
(右僕射廣州刺史嶺南節度使樊曰傳云檢校僕射而/序止云兼御史疑權兼御史以往而其後始進檢校僕)¶
(射/也)朝廷莫不悦將行公卿大夫士茍能詩者咸相率為¶
詩(公詩見/第十巻)以美朝政以慰公南行之思韻必以來字者¶
所以祝公成政而來歸疾也(樊曰權終于嶺南/一本祝下有使字)¶
　　　送水陸運使韓約侍御歸所治序¶
　　　　(孫曰約本名重華後改名約/武陵人○一本題作韓重華)¶
六年冬(嚴曰即元/和六年也)振武軍吏走驛馬詣闕告饑(洪曰吾/宗王父)¶
(云以文考之當是元和六年振武今麟州路也唐志無/所考按唐曹璠所撰國鏡云振武所管麟勝二州五縣)¶
<pb:KR4c0045_WYG_021-18a>¶
(勝今府州也又云河東水陸運使所管營田三千三百/頃一年搬胡落池鹽一萬二千石博糴米二萬四千石)¶
(充振武軍糧孫曰振武/在單于東都䕶府城内)公卿庭議以轉運使不得其人¶
宜選材幹之士往換之吾族子重華適當其任(孫曰元/和六年)¶
(四月以盧坦為户部侍郎判度支㑹振武告饑/時薛謇為代北水陸運使坦以重華代謇也)至則出¶
贓罪吏九百餘人脱其桎梏給耒耜與牛使耕其傍便¶
近地以償所負釋其粟之在吏者四十萬斛不徵吏得¶
去罪死假種糧齒平人有以自效莫不涕泣感奮相率¶
盡力以奉其令而又為之奔走經營相原隰之宜指授¶
<pb:KR4c0045_WYG_021-18b>¶
方法故連二歲大熟吏得盡償其所亡失四十萬斛者¶
而私其有贏餘得以蘇息軍不復饑君曰此未足為天¶
子言請益募人為十五屯屯置百三十人而種百頃令¶
各就高為堡(祝曰堡障小城也後漢注分/築烽候堡壁稍興○堡音保)東起振武轉¶
而西過雲州(嚴曰今化外雲中/郡大同軍節度)界極於中受降城(孫曰/東中)¶
(北三受降城皆在豐州景雲三/年朔方軍摠管張仁愿所築)出入河山之際(一作/險)六¶
百餘里屯堡相望冦來不能為暴人得肆耕其中少可¶
以罷漕輓之費朝廷從其議秋果倍收歲省度支錢千¶
<pb:KR4c0045_WYG_021-19a>¶
三百萬八年詔拜殿中侍御史錫服朱銀其冬來朝奏¶
曰得益開田四千頃則盡可以給塞下五城矣田五十¶
頃法當用人七千臣令吏於無事時督習弓矢為戰守¶
備因可以制虜庶幾所謂兵農兼事務一而兩得者也¶
(或無/一字)大臣方持其議(孫曰八年冬重華入朝㑹宰相李/絳已罷後宰相持其議而止語見)¶
(食貨志志所載營田事/大抵與公此序相表裏)吾以為邊軍皆不知耕作開口¶
望哺有司常僦人以車船自他郡往輸乗沙逆河遠者¶
數千里人畜死蹄踵交道費不可勝計中國坐見耗虛¶
<pb:KR4c0045_WYG_021-19b>¶
(一無見/虛二字)而邊吏恒苦食不繼今君所請田皆故秦漢時¶
郡縣地其課績又已驗白若從其言其利未可遽以一¶
二數也今天子方舉羣䇿以收太平之功寧使士有不¶
盡用之歎懐竒見而不得設施也(見一/作死)君又何憂而中¶
臺士大夫亦同言侍御韓君前領三縣紀綱二州奏課¶
常為天下第一行其計於邊其功烈又赫赫如此使盡¶
用其䇿西北邊故所没地可指期而有也聞其歸皆相¶
勉為詩以推大之而屬予為序¶
<pb:KR4c0045_WYG_021-20a>¶
　　　送鄭涵校理序(并詩/)¶
　　　　(補注涵宰相餘慶之子貞元十年第進士餘/慶時為東都留守涵求告來寧及行公送之)¶
　　　　(以序詩云○/涵後更名澣)¶
秘書御府也天子猶以為外且遠不得朝夕視始更聚¶
書集賢殿别置校讎官曰學士曰校理常以寵丞相為¶
大學士(孫曰開元十三年改集仙殿為集賢殿聚四部/書其中置修撰校理官五品以上為學士六品)¶
(以下為直學士以宰/相張説為大學士)其他學士皆達官也校理則用天¶
下之名而能文學者(而一/作士)茍在選不計其秩次惟所用¶
<pb:KR4c0045_WYG_021-20b>¶
之由是集賢之書盛積盡秘書所有不能處其半書日¶
益多官日益重四年鄭生涵始以長安尉選授校理(孫/曰)¶
(元和五年涵以長安尉/為校理○一本授作為)人皆曰是宰相子能恭儉守敎¶
訓好古義施於文詞者如是而選在公卿大夫家選之¶
子弟(一本選在作在/選選之無選字)其勸耳矣愈為博士也始事相公¶
於祭酒(樊曰元和元年七月餘慶/為國子祭酒公時為博士)分教東都生也事相¶
公於東太學(樊曰是年十一月餘慶/為河南尹公分教東都)今為郎於都官也¶
又事相公居守(樊曰三年六月餘慶為東都留守公/為都官員外郎分司○一作於居守)三¶
<pb:KR4c0045_WYG_021-21a>¶
為屬吏經時五年觀道德於前後聽教誨於左右可謂¶
親薫而炙之矣(嚴曰炙之石切孟子云/而況於親炙之者乎)其高大遠密者¶
不敢隱度論也其勤已而務博施以己之有欲人之能¶
不知古君子何如耳今生始進仕獲重語於天下而慊¶
慊若不足(祝曰慊恨也續漢志慊/慊若不足○慊音歉)真能守其家法矣其¶
在門下者可進賀也求告來寧(嚴曰涵以元和四年為/校理五年寧親東都時)¶
(餘慶為東/都留守)朝夕侍側東都士大夫不得見其面於其行¶
日分司郎吏與留守之從事竊載酒肴席定鼎門外(樊/曰)¶
<pb:KR4c0045_WYG_021-21b>¶
(左氏傳成王定鼎於郟鄏杜預注云/今河南志城南三門正南曰定鼎門)盛賔客以餞之既¶
醉各為詩五韻且屬愈為序詩曰(得洛/字)¶
相公倦台鼎分政新邑洛(孫曰書分正東郊成周又曰/周公初基作新大邑于東國)¶
(洛/)才子富文華校讎天禄閣(孫曰天禄獸名漢時有貢/此獸者因以名閣以藏秘)¶
(書嚴曰西漢未央宫有天禄閣以/藏秘書楊雄校書天禄閣是也)夀觴嘉節過歸騎春¶
衫薄(衫一/作袍)鳥哢正交加(祝曰哢鳥聲選哢/吭清渠○哢音弄)楊花共紛泊¶
交親誰不羨(交親一/作親交)去去翔廖廓¶
　　　開州韋侍講盛山十二詩序¶
<pb:KR4c0045_WYG_021-22a>¶
　　　　(孫曰韋侍講處厚字德載元和十一年九月/自考功郎中以罪貶開州刺史開州有盛山)¶
　　　　(州名盛山郡/詩附序後)¶
韋侯昔以考功副郎守盛山人謂韋侯美士考功顯曹¶
盛山僻郡奪所宜處納之惡地(之一/作以)以枉其材韋侯將¶
怨且不釋矣或曰不然夫得利則躍躍以喜不得利則¶
戚戚以泣若不可生者豈韋侯之謂哉韋侯讀六藝之¶
文以探周公孔子之意又妙能為詞章可謂儒者也(一/無)¶
(也/字)夫儒者之於患難茍非其自取之其拒而不受於懷¶
<pb:KR4c0045_WYG_021-22b>¶
也若築河堤以障屋霤(補注説文霤屋/水流也力救切)其容而消之也¶
若水之於海冰之於夏日其翫而忘之以文辭也若奏¶
金石以破蟋蟀之鳴蟲飛之聲況一不快於考功盛山¶
一出入息之間哉未幾果有以韋侯所為十二詩遺余¶
者其意方且以入溪谷上巖石追逐雲月不足日為事¶
讀而詠歌之令人欲棄百事往而與之遊不知其出於¶
巴東以屬朐䏰也(洪曰地理志云山南西道開州盛山/郡義寧三年析巴東之盛山新浦通)¶
(州郡之萬世西流置天寳元年更名朐䏰樊曰朐䏰前/漢志作朐忍巴東郡縣名也顔師古注朐音劬後漢注)¶
<pb:KR4c0045_WYG_021-23a>¶
(音蠢閏其地下濕多朐䏰蟲因以名縣故城在今䕫州/雲安縣西劉禹錫嘉話則云䕫州地名音屈忍蚯蚓也)¶
(土多此蟲常至夜江畔出身半跳於空中而鳴其狀屈/忍按集韻諸音皆通惟屈音不收集韻又云朐䏰在漢)¶
(中俗作朐非是公此云出於巴東以/屬朐䏰則前漢志及後漢注為得之)于時應而和者凡¶
十人(樊曰序止見六人與處厚/為七今作十人疑字誤也)及此年(一無及字/一作明年)韋侯¶
為中書舎人侍講六經禁中名處厚(孫曰元和十五年/三月處厚以侍講)¶
(學士講詩闗雎書洪範于太液/亭長慶二年四月為中書舎人)和者(一作為/和詩者)通州元司¶
馬名稹為宰相(孫曰元和十年三月稹為通州/司馬長慶二年二月同平章事)洋州(嚴/曰)¶
(洋州本漢成固縣秦為漢中/郡魏置洋州今為洋州郡)許使君名康佐為京兆忠¶
<pb:KR4c0045_WYG_021-23b>¶
州白使君居易為中書舍人(孫曰元和十三年十二月/居易為忠州刺史長慶元)¶
(年十二月為/中書舍人)李使君景儉為諫議大夫(孫曰景儉字寛/中元和中為忠)¶
(州刺史長慶元年八月為諫議大夫不言某州使君/者連上忠州文也樊曰景儉時為楚州疑有脱誤)黔¶
府嚴中丞武為秘書監(孫曰元和十四年二月以商州/刺史嚴慕為黔中觀察使長慶)¶
(元年入為秘書卒此言名/武誤○一作秘書少監)温司馬造為起居舍人(樊曰/温造)¶
(時為武陵司馬今諸本/皆亡州名亦疑脱誤)皆集闕下於是盛山十二詩與¶
其和者大行於時聫為大巻家有之焉慕而為者將日¶
益多則分為别巻韋侯俾余題其首¶
<pb:KR4c0045_WYG_021-24a>¶
　　盛山十二詩　　　　　　　　　韋處厚¶
　　　宿雲亭¶
　雨合飛危砌天開巻曉牕薺平聨郭栁帶繞抱城江¶
　　　隱月岫¶
　初映鈎如線終銜鏡似鈎遠澄秋水色高倚曉河流¶
　　　茶嶺¶
　顧渚吳商絶䝉山蜀信稀千叢因此始含露紫英肥¶
　　　梅溪¶
<pb:KR4c0045_WYG_021-24b>¶
　夾岸凝輕素交枝漾淺淪味調方薦實臘近又先春¶
　　　流杯渠¶
　激曲榮飛箭浮溝泛滿巵將來山太守莫向習家池¶
　　　盤石磴¶
　繚繞縁雲上璘玢甃玉聨高高曽幾折極目瞰秋鳶¶
　　　桃塢¶
　噴日舒紅景通流茂緑隂終朝王母摘不羨武陵深¶
　　　竹巖¶
<pb:KR4c0045_WYG_021-25a>¶
　不資冬日秀為作暑天寒先植誠非鳯來翔定是鸞¶
　　　琵琶臺¶
　褊地難層累因崖遂削成淺深嵐障色盡向此中呈¶
　　　胡盧沼¶
　疏鑿徒為巧圓窪自可澄倒花紛錯綉鑑月盡含氷¶
　　　繡衣石榻¶
　嵓巉雲中嶠磊落標方峭勿為枕蒼生還當礎清廟¶
　　　上士瓶泉¶
<pb:KR4c0045_WYG_021-25b>¶
　綆汲豈無井顛嵓貴非浚願洗塵埃餘一兩根莖潤¶
　　　石鼎聨句詩序¶
　　　　(補注吴安中云石鼎聨句皆退之作如毛潁/傳以文滑稽耳所謂彌明即愈侯喜師服皆)¶
　　　　(其弟子故云苕溪漁隱曰公與諸子嘲戱見/於詩者多矣皇甫湜不能詩則曰掎摭糞瀼)¶
　　　　(間孟郊苦思則曰腸肚鎮煎煼樊宗師詩澁/則曰辭慳義卓闊止於是矣不應譏誚輕薄)¶
　　　　(如是之甚也且序云衡山道士云云此豈亦/退之自謂邪按仙傳拾遺有彌明傳雖祖述)¶
　　　　(退之之語亦必有是人矣或者又以為斥時相/詩意似不在是諸本所録互有不同張文潛所)¶
　　　　(校本與諸本尤/異今悉箋于下)¶
<pb:KR4c0045_WYG_021-26a>¶
元和七年十二月四日衡山道士軒轅彌明(嚴曰或謂/無是人退)¶
(之寓言蓋自謂也又謂彌明即賈島其説皆非述仙傳/又載彌明雖用退之之語然意其必有是人也小說韓)¶
(吏部序石鼎聨句其事頗怪而彌明之詞警絶遠甚以/謂非神即仙非人所能到孫漢公云皆退之之語以其)¶
(辭為刺譏慮為人所訾其/傳不久故假以神其事也)自衡山來(蔡作自/衡岳來)舊與劉師¶
服進士衡湘中相識將過太白知師服在京(文潛本作/知劉在京)¶
夜抵其居宿有校書郎侯喜新有能詩聲夜與劉説詩¶
彌明在其側貌極醜白鬚黑面長頸而高結(祝曰揚雄/蜀記蜀之)¶
(先代人椎結左語前漢陸賈傳尉佗魋結箕踞注魋音/椎結讀曰髻椎髻者一撮之髻韓曰唐子西云結古髻)¶
<pb:KR4c0045_WYG_021-26b>¶
(字退之序是長頸高結為句斷介甫本蔡本並/無高字蔡本又無下句喉中句張本亦無中字)喉中又¶
作楚語喜視之若無人彌明忽軒衣張眉指爐中石鼎¶
謂喜曰子云能詩與我共賦此乎劉往見衡湘間人説¶
云(張有/某字)年九十餘矣(張無/矣字)解捕逐鬼物(解字張/本作能)拘囚蛟¶
螭虎豹(拘囚張本/作魍魎字)不知實能否也(張本實上/有其字)見其老頗¶
貌敬之不知其有文也聞此説(張蔡無/説字)大喜即援筆題¶
其首兩句(即一/作既)次傳於喜(張本作侯下/喜字亦作侯)喜踊躍即綴其¶
下云云道士啞然笑曰(祝曰啞笑聲易笑言/啞啞○啞烏格反)子詩如是¶
<pb:KR4c0045_WYG_021-27a>¶
而已乎即袖手竦肩傍北牆坐(傍一作倚/一無坐字)謂劉曰吾不¶
解世俗書(樊曰孔武仲雜説按真誥六月二十四日夜/紫微王夫人來降楊君問以所書答云有三)¶
(元八㑹羣方飛天之書又有八龍雲篆光明之章其後/三皇之世演八㑹之文為龍鳯之章鳥篆之迹為順於)¶
(梵書今三元八㑹之書皇上太極高真諸仙之所用也/雲篆明章今所見神靈符書之所用也季世瓌真從易)¶
(弃本領之文迹畫淫亂之下字/彌明之所謂世俗者豈此類歟)弟子為我書吾句(張蔡/本無)¶
(吾句/二字)因高吟曰龍頭縮菌蠢(嚴曰上竒隕切下昌尹切/不伸貌南都賦芝房菌蠢)¶
(生其/隈)豕腹漲彭亨(祀曰彭亨大腹也/如字張本漲作脹)初不似經意(不似/張作)¶
(似/非)詩旨有似譏喜(詩介甫/作思字)二子相顧慙駭(子張作/人字)欲以¶
<pb:KR4c0045_WYG_021-27b>¶
多窮之即又為而傳之喜喜思益苦(思一/作吟)務欲壓道士¶
每營度欲出口吻聲鳴益悲操筆欲書(張作/而書)將下復止¶
竟不能竒也畢即傳道士道士高踞大唱曰劉把筆吾¶
詩云云(張作劉進士把筆則又高/吟其詩云云蔡本與張同)其不用意益切竒出¶
(張作而/功益竒)不可附説語皆侵劉侯喜益忌之劉與侯皆已¶
賦十餘韻彌明應之如響皆穎脱含譏諷(孫曰史記錐/處囊中穎脱)¶
(而出非特末見而已○張蔡/本下又有夜盖三更一句)二子思竭不能續因起謝¶
曰尊師非人也(一云非世人也張/作非世人能出也)某等伏矣(補注東坡/詩云莫作)¶
<pb:KR4c0045_WYG_021-28a>¶
(狂道士氣壓劉師服謂此/也○張本無等矣二字)願為弟子不敢更論詩(更張/作再)¶
道士奮然(然一作髯/張蔡作目)曰不然章不可以不成也又謂劉¶
曰把筆來(張無/來字)吾與汝就之(一無/此句)即又唱出四十字(張/無)¶
(即字出/一作書)為八句書既止即讀(蔡無止即字張作訖使字/又連下句讀字作之字)¶
讀畢謂二子曰章不已就乎(一無/不字)二子齊應曰就矣道¶
士曰子皆不足與語(子諸本並/作此字)此寧為文邪吾就子所¶
能而作耳(一作矣/張作之)非吾之所學於師而能也吾所聞者¶
(聞一/作能)子皆不足以聞也獨文乎哉吾語亦不當聞也(亦/字)¶
<pb:KR4c0045_WYG_021-28b>¶
(上張本/有子字)吾閉口矣二子大懼皆起立牀下拜曰(一無/皆字)不¶
敢他有問也願聞一言而已先生稱吾不解人間書敢¶
問解何書(注見/上)請問此而已道士寂然若無聞也(張本/自何)¶
(書下但有寂然字/無所餘十一字)累問不應二子不自得即退就坐道¶
士倚牆睡(蔡作道士寂/然倚牆而睡)鼻息如雷鳴(一無/息字)二子怛然失¶
色(祝曰怛悲慘/貌當割切)不敢喘(喘上張/有少字)斯須曙鼓鼕鼕(祝曰鼕/鼕鼓聲)¶
(音彤/字)二子亦困遂坐睡及覺日已上(張蔡作已出/張復有驚字)顧覓¶
道士不見即問童奴(張無即字/童作僮字)奴曰(張作僮/奴曰)天且明道¶
<pb:KR4c0045_WYG_021-29a>¶
士起出門若將便旋然奴恠乆不返即出到門覓之(張/無)¶
(到門字一/無之字)無有也二子驚惋自責(惋烏/貫切)若有失者間遂¶
詣余言余不能識其何道士也(一無/能字)嘗聞有隱君子彌¶
明豈其人邪韓愈序¶
　　　石鼎聨句(劉師服/)　(侯喜/)　(軒轅彌明/)¶
　巧匠斵山骨刳中事煎烹(師/服)直柄未當權(一作/嘗巻)塞口¶
　且吞聲(喜/)龍頭縮菌蠢豕腹漲彭亨(彌明漲/一作脹)外苞乾¶
　蘚文中有暗浪驚(師/服)在冷足自安(一作安/自足)遭焚意彌¶
<pb:KR4c0045_WYG_021-29b>¶
　貞(喜/)謬當鼎鼐間(孫曰鼐鼎之絶大/者詩鼐鼎及鼒)妄使水火爭(彌/明)¶
　大似烈士膽圓如戰馬纓(師/服)上比香爐尖下與鏡面¶
　平(喜/)秋𤓰未落蔕凍芋强抽萌(彌/明)一塊元氣閉細¶
　泉幽竇傾(師/服)不值輸冩處焉知懐抱情(喜/)方當洪爐¶
　然益見小器盈(彌/明)睆睆無刃迹(祝曰莊子睆睆然有/經繳之中注視貌華)¶
　(綰切○一作睍/睍蔡作宛宛)團團類天成(師/服)遙疑龜負圖出曝曉¶
　正晴(喜/)旁有雙耳穿(雙一/作隻)上為孤髻撑(師服洪曰/一作彌明)或¶
　訝短尾銚又似無足鐺(師服舊注鐺鋃鐺也音當孫/曰鐺與鎗同普耕切蔡本似)¶
<pb:KR4c0045_WYG_021-30a>¶
　(作/驚)可惜寒食毬擲此旁路坑(喜旁王/作過)何當出灰灺(祝/曰)¶
　(説文灺燭燼也恥也切○/按蔡本灺字當作時字)無計離缾罌(彌/明)陋質荷斟¶
　酌狹中媿提擎(師/服)豈能煮仙藥但未汚羊羮(喜/)形模¶
　婦女笑度量兒童輕(彌/明)徒爾堅重性(爾一作示/重一作貞)不合¶
　升合成(師服不合一作/不過成又作盛)傍似廢轂仰(傍一/作仍)側見折軸¶
　横(喜/)時於蚯蚓竅㣲作蒼蠅鳴(彌/明)以兹飜溢愆(一作/瀝)¶
　實負任使誠(師/服)當居顧盻地敢有漏泄情(喜/)寧依暖¶
　熱弊不與寒涼并(彌/明)區區徒自效瑣瑣不足呈(洪曰/一本)¶
<pb:KR4c0045_WYG_021-30b>¶
　(注云/喜)迴旋但兀兀開闔惟鏗鏗(師服鏗/丘耕切)全服瑚璉貴¶
　(服一/作勝)空有口傳名豈比俎豆古不為手所撜(音蒸與/拯同祝)¶
　(曰當作揨音撜/廣韻撞也觸也)磨礲去圭角浸潤著光精願君莫嘲¶
　誚此物方施行(四韻並彌/明所作)¶
　¶
　¶
　¶
　五百家注昌黎文集巻二十一¶
